<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.6' lang='km'>
        <header>
            <ul>
            </ul>
            <h1>សារី​បុត្ត​សូត្រ ទី ៦</h1>
        </header>
        <p><a class='ref km' id='km220' href='#km220'>២២០</a>សម័យ​មួយ ព្រះ​សារី​បុត្ត​មាន​អាយុ នៅ​ក្នុង​វត្ត​ជេតពន របស់​អនាថបិណ្ឌិកសេដ្ឋី ទៀប​ក្រុង​សាវត្ថី។ ក៏​សម័យ​នោះ ព្រះ​សារី​បុត្ត​មាន​អាយុ បាន​ពន្យល់​ពួក​ភិក្ខុ ឲ្យ​ឃើញ​ច្បាស់ ឲ្យ​កាន់​យក​តាម ឲ្យ​អាច​ហាន ឲ្យ​រីករាយ​ដោយ​ធម្មីកថា ជា​វាចា​បរិបូណ៌​ដោយ​អក្ខរៈ​និង​បទ​ច្បាស់លាស់ ជា​វាចា​ឥត​ទោស អាច​ញ៉ាំង​បុគ្គល ឲ្យ​ដឹង​ច្បាស់​នូវ​សេចក្ដី​បាន។ ភិក្ខុ​ទាំង​នោះ ក៏​ធ្វើ​ឲ្យ​ជា​ប្រយោជន៍ ធ្វើ​ទុក​ក្នុង​ចិត្ត ប្រមូល​នូវ​ចិត្ត​ទាំងអស់ ផ្ទៀង​ត្រចៀក​ស្ដាប់​ធម៌។</p>
        <p><a class='ref km' id='km221' href='#km221'>២២១</a>លំដាប់​នោះ​ឯង ព្រះ​វង្គីសៈ​មាន​អាយុ មាន​សេចក្ដី​ត្រិះរិះ​ដូច្នេះ​ថា ព្រះ​សារី​បុត្ត​មាន​អាយុ​នេះ​ឯង បាន​ពន្យល់​ពួក​ភិក្ខុ ឲ្យ​ឃើញ​ច្បាស់​ដោយ​ធម្មី​កថា។បេ។ ជា​វាចា​អាច​ញ៉ាំង​បុគ្គល​ឲ្យ​ដឹង​ច្បាស់ ​នូវ​សេចក្ដី​បាន ចំណែក​​​​​​ភិក្ខុ​ទាំង​នោះ ក៏​ធ្វើ​ឲ្យ​ជា​ប្រយោជន៍។បេ។ ស្ដាប់​ធម៌ បើ​ដូច្នោះ មាន​តែ​អាត្មា​អញ ពោល​សរសើរ​ព្រះ​សារី​បុត្ត​មាន​អាយុ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​មុខ។ ទើប​ព្រះ​វងី្គសៈ​មាន​អាយុ ក្រោក​ចាក​អាសនៈ ធ្វើ​ឧត្តរាសង្គៈ​ឆៀង​ស្មា​ម្ខាង ប្រណម្យ​អញ្ជលី ឆ្ពោះ​ទៅ​រក​ព្រះ​សារី​បុត្ត​មាន​អាយុ ហើយ​ពោល​ពាក្យ​នេះ នឹង​ព្រះ​សារី​បុត្ត​មាន​អាយុ​ថា បពិត្រ​ព្រះ​សារី​បុត្ត​មាន​អាយុ ខ្ញុំ​សូម​សម្តែង​ធម៌ បពិត្រ​ព្រះ​សារី​បុត្ត​មាន​អាយុ ខ្ញុំ​សូម​សម្តែង​ធម៌។ ព្រះ​សារី​បុត្ត​តប​ថា អើ​អាវុសោ​វងី្គសៈ ចូរ​លោក​សម្តែង​ធម៌​ចុះ។</p>
        <p><a class='ref km' id='km222' href='#km222'>២២២</a>លំដាប់​នោះ​ឯង ព្រះ​វងី្គសៈ​មាន​អាយុ ពោល​សរសើរ​ព្រះ​សារីបុត្ត​មាន​អាយុ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​មុខ​ថា</p>
        <p>ព្រះ​សារី​បុត្ត​ជា​អ្នកប្រាជ្ញ មាន​បញ្ញា​ជ្រាលជ្រៅ ជា​អ្នក​ឈ្លាស​ក្នុង​មគ្គ​និង​មិន​មែន​មគ្គ មាន​បញ្ញា​ច្រើន តែង​សម្តែង​ធម៌​ដល់​ភិក្ខុ​ទាំងឡាយ សម្តែង​ដោយ​សង្ខេប​ខ្លះ សម្តែង​ដោយ​ពិស្ដារ​ខ្លះ មាន​សម្លេង​គឹកកង ដូច​ជា​សត្វ​សាលិកា បញ្ចេញ​នូវ​ប្រាជ្ញា​ដ៏​វិសេស ពួក​ភិក្ខុ​នាំគ្នា​ស្ដាប់​នូវ​វាចា​ដ៏​ពីរោះ​របស់​លោក ដែល​កំពុង​សម្តែង​ធម៌​នោះ ភិក្ខុ​ទាំងឡាយ​ មាន​ចិត្ត​អណ្ដែត​ឡើង មាន​ចិត្ត​រីករាយ​ដោយ​សម្លេង ដែល​គួរ​ត្រេកអរ គួរ​ស្ដាប់ ជា​សម្លេង​ដ៏​ពីរោះ ហើយ​ផ្ទៀង​ត្រចៀក​ស្ដាប់។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>