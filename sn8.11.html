<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.11' lang='km'>
        <header>
            <ul>
            </ul>
            <h1>គគ្គរា​សូត្រ ទី ១១</h1>
        </header>
        <p><a class='ref km' id='km236' href='#km236'>២៣៦</a>សម័យ​មួយ ព្រះ​មាន​ព្រះ​ភាគ ទ្រង់​គង់​ជិត​ឆ្នេរ​ស្រះ​បោក្ខរណី​ឈ្មោះ​គគ្គរា ទៀប​នគរ​ចម្បា ជាមួយ​នឹង​ភិក្ខុសង្ឃ​ច្រើន គឺ​ភិក្ខុ​ប្រមាណ ៥០០ រូប​ផង ឧបាសក ៧០០ នាក់​ផង ទេវតា​ជាច្រើន​ពាន់​ផង។ បាន​ឮ​ថា ព្រះ​មាន​ព្រះ​ភាគ រុងរឿង​លើស​ជន​ទាំងនោះ ដោយ​សម្បុរ​ព្រះ​សរីរៈ​ផង ដោយ​យស​បរិវារ​ផង។</p>
        <p><a class='ref km' id='km237' href='#km237'>២៣៧</a>លំដាប់​នោះ​ឯង ព្រះ​វងី្គសៈ​មាន​អាយុ មាន​សេចក្ដី​ត្រិះរិះ យ៉ាង​នេះ​ថា ព្រះ​មាន​ព្រះ​ភាគ​អង្គ​នេះ គង់​នៅ​ជិត​ឆ្នេរ​ស្រះ​បោក្ខរណី​ឈ្មោះ​គគ្គរា ទៀប​នគរ​ចម្បា ជាមួយ​នឹង​ភិក្ខុសង្ឃ​ច្រើន គឺ​ភិក្ខុ​ប្រមាណ ៥០០ រូប​ផង ឧបាសក ៧០០ នាក់​ផង ទេវតា​ជា​ច្រើន​ពាន់​ផង បាន​ឮ​ថា ព្រះ​មាន​ព្រះ​ភាគ រុងរឿង​លើស​ជន​ទាំងនោះ ដោយ​សម្បុរ​ព្រះ​សរីរៈ​ផង ដោយ​យស​-បរិវារ​ផង បើ​ដូច្នោះ គួរតែ​អាត្មា​អញ ពោល​សរសើរ​ព្រះ​មាន​ព្រះ​ភាគ ដោយ​គាថា​ដ៏​សមគួរ ក្នុង​ទី​ចំពោះ​ព្រះ​ភក្ត្រ។ ទើប​ព្រះ​វងី្គសៈ​មាន​អាយុ ក្រោក​ចាក​អាសនៈ ធ្វើ​ឧត្តរាសង្គៈ​ឆៀង​ស្មា​ម្ខាង ប្រណម្យ​អញ្ជលី ឆ្ពោះ​ទៅ​រក​ព្រះ​មាន​ព្រះ​ភាគ ក្រាបទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​មាន​ព្រះ​ភាគ ខ្ញុំព្រះអង្គសូម​សម្តែង​ធម៌ បពិត្រ​ព្រះ​សុគត ខ្ញុំ​ព្រះអង្គ​សូម​សម្តែង​ធម៌។ ព្រះ​មាន​ព្រះ​ភាគ ទ្រង់​ត្រាស់​ថា ម្នាល​វងី្គសៈ ចូរ​អ្នក​សម្តែង​ធម៌​ចុះ។</p>
        <p><a class='ref km' id='km238' href='#km238'>២៣៨</a>លំដាប់​នោះ​ឯង ព្រះ​វងី្គសៈ​មាន​អាយុ បាន​ពោល​សរសើរ​ព្រះ​មាន​ព្រះ​ភាគ ដោយ​គាថា​ដ៏​សមគួរ ក្នុង​ទី​ចំពោះ​ព្រះ​ភក្ត្រ​ថា</p>
        <p>ព្រះ​ចន្ទ្រ​រុងរឿង​ឰដ៏​អាកាស ដែល​ឥត​ភ្លៀង យ៉ាងណា ព្រះអាទិត្យ​ដែល​ប្រាសចាក​មន្ទិល រមែង​រុងរឿង យ៉ាងណា បពិត្រ​ព្រះអង្គ​ជា​អង្គីរស (ទ្រង់​មាន​រស្មី​ផ្សាយ​ចេញ​ពី​ព្រះអង្គ) ព្រះអង្គ​ជា​អ្នកប្រាជ្ញ​ធំ តែង​រុងរឿង (ដោយ​សម្បុរ​ព្រះ​សរីរៈ) និង​យស​បរិវារ គ្រប​សត្វលោក​ទាំងអស់ យ៉ាង​នោះៗ ដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>