<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn12' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">លោហិច្ចសូត្រ ទី១២</h1>
        </header>
        <p><a class='ref km' id='km១៥៣' href='#km១៥៣'>១៥៣</a>ខ្ញុំបានស្តាប់មកយ៉ាងនេះ ។ សម័យមួយព្រះមានព្រះភាគ​ទ្រង់ព្រះដំណើរ​ទៅកាន់ចារិក ​ក្នុងដែនកោសល ព្រមដោយ​ពួកភិក្ខុច្រើន ប្រមាណ៥០០ រូប ក៏បានទៅដល់​ស្រុកឈ្មោះ​សាលវតិកា ។ ក៏សម័យនោះ​ឯងព្រាហ្មណ៍ឈ្មោះ​លោហិច្ច នៅអាស្រ័យ​ក្នុង​ស្រុកសាលវតិកា ដែលជា​ស្រុ​ក​កុះករ​​ដោយសត្វ គឺមនុស្សនិងតិរច្ឆាន មានដំរី សេះ ​ជាដើមបរិបូណ៌​ដោយ​ស្មៅ ឧសនិងទឹក បរិបូណ៌ដោយ​ស្រូវអង្ករ ជាព្រះរាជទ្រព្យ​ដែល​ព្រះបាទ​បសេនទិ-កោសល​ទ្រង់ព្រះរាជទានជាព្រះអំណោយ​ជារង្វាន់ដ៏ប្រសើរ ។</p>
        <p><a class='ref km' id='km១៥៤' href='#km១៥៤'>១៥៤</a>ជួនសម័យនោះឯង ទិដ្ឋិអាក្រក់​មានសភាពដូច្នោះ ក៏កើតឡើង​ដល់​លោហិច្ចព្រាហ្មណ៍​ថា សមណៈឬព្រាហ្មណ៍ ​ក្នុងលោកនេះគប្បីបាន​នូវ​កុសល​ធម៌ លុះបាននូវ​កុសលធម៌​ហើយ មិនគប្បីប្រាប់​ដល់អ្នកដទៃទេព្រោះ​ថា​​អ្នកដទៃនឹងធ្វើអ្វី​ឲ្យអ្នកដទៃ​បាន ដូចជាបុគ្គល​កាត់ចំណង​ចាស់ចងចំណង​ថ្មីដទៃវិញ យ៉ាងណាមិញ សេចក្តីនេះ​ក៏យ៉ាងនោះ​ដែរ អាត្មាអញ (យល់)​ថាលោភធម៌​ដ៏លាមក អ្នកដទៃនឹង​ធ្វើអ្វីឲ្យអ្នកដទៃ​បាន ។ តមក​លោហិច្ច-​ព្រាហ្មណ៍​​​បានឮដំណឹងថា ព្រះសមណគោតមជាសក្យបុត្ត ចេញចាក​សក្សត្រ​កូល​​ទៅបួស ហើយទ្រង់ព្រះ​ដំណើរទៅ​កាន់ចារិក​ ក្នុងដែន​កោសលព្រមដោយ​​​ភិក្ខុសង្ឃ​ជាច្រើនប្រមាណ ៥០០ រូប បានដល់មក​ស្រុកសាលវតិកា​ហើយកិត្តិសព្ទ​​សរសើរ​ព្រះគោតម​ដ៏ចម្រើននោះ ពីរោះឮខ្ចរខ្ចាយសុសសាយយ៉ាង​នេះ​ថាព្រះមាន​ព្រះភាគ​អង្គនោះ ។បេ។ ព្រះអង្គបាន​ត្រាស់ដឹងនូវ​អរិយសច្ចធម៌ទ្រង់លែងវិល​មកកាន់ភព​ថ្មីទៀត ទ្រង់បាន​ត្រាស់ដឹងបានធ្វើ​ឲ្យ​ជាក់ច្បាស់​នូវព្រះនិព្វានចំពោះព្រះអង្គ ហើយញុំាង​លោកនេះព្រមទាំងទេវ​លោក មារលោក ព្រហ្មលោក ញុំាងពួកសត្វ ព្រមទាំងសមណៈនិង​ព្រាហ្មណ៍ទាំងមនុស្ស​​ជាសម្មតិទេព និងមនុស្សដ៏សេសឲ្យបានត្រាស់ដឹងផង ទ្រង់សំដែងធម៌ពីរោះបទដើម បទកណ្តាលនិងបទចុង ព្រះអង្គប្រកាសនូវ​ព្រហ្មចរិយធម៌ព្រមទាំងអត្ថនិងព្យញ្ជនៈដ៏ពេញ​បរិបូណ៌ បរិសុទ្ធទាំងអស់ កិរិយា​ដែលបានឃើញបានជួបនឹង​ព្រះអរហន្ត​ទាំងឡាយ​មានសភាព​ដូច្នោះ ជាការប្រពៃណាស់ ។</p>
        <p><a class='ref km' id='km១៥៥' href='#km១៥៥'>១៥៥</a>លំដាប់នោះឯង លោហិច្ចព្រាហ្មណ៍​បាននិយាយនឹង​អ្នកផ្ងូតទឹក​ឈ្មោះ​រោសិកៈ​ថាម្នាល​រោសិកៈ​ជាសំឡាញ់ អ្នកចូរមកអាយ អ្នកចូរទៅរក ​ព្រះសមណគោតម លុះចូលទៅ​ដល់ហើយ ចូរទូលសួរនូវសេចក្តី​មិនមាន​អាពាធ មិនមានរោគការក្រោកឡើងដោយរហ័សរហួនកំលាំងកាយ និងធម៌​ជាគ្រឿង​នៅជាសុខ ចំពោះ​ព្រះសមណគោតមតាមពាក្យ​របស់យើងថា បពិត្រ​​ព្រះគោតម​ដ៏ចម្រើន លោហិច្ចព្រាហ្មណ៍ (ផ្តាំឲ្យ) ទូលសួរនូវសេចក្តី​មិនមាន​អាពាធ មិនមានរោគ ការក្រោកឡើង​ដោយរហ័ស​រហួន កំលាំងកាយនិង​ធម៌ជា​គ្រឿងនៅ​ជាសុខ ចំពោះ​ព្រះគោតម​ដ៏ចម្រើន រួចហើយចូរទូល​យ៉ាង​នេះថា សូម​ព្រះគោតម​ដ៏ចម្រើន ព្រមដោយ​ភិក្ខុសង្ឃ ទទួលភត្ត​របស់​លោហិច្ច-​ព្រាហ្មណ៍ ដើម្បីឆាន់​ក្នុងថ្ងៃស្អែកនេះ ។ អ្នកផ្ងូតទឹក​ឈ្មោះ​រោសិកៈ ទទួលពាក្យរបស់​លោហិច្ចព្រាហ្មណ៍​ថា បាទអ្នកម្ចាស់ ហើយក៏ដើរចូល​ទៅរក​ព្រះមាន-ព្រះភាគ លុះចូលទៅដល់ហើយ ក៏ក្រាបថ្វាយ​បង្គំព្រះមានព្រះភាគ ហើយអង្គុយក្នុងទីដ៏សមគួរ ។ លុះអ្នកផ្ងូតទឹកឈ្មោះរោសិកៈអង្គុយក្នុងទីដ៏​សម​គួរ​ស៊ប់​ហើយ ក៏បានយកសេចក្តីនេះក្រាបបង្គំទូលព្រះមានព្រះភាគថា បពិត្រព្រះអង្គដ៏ចម្រើន លោហិច្ចព្រាហ្មណ៍ (ផ្តាំឲ្យ) ទូលសួរនូវសេចក្តីមិនមាន​អាពាធ មិនមានរោគ ការក្រោកឡើងដោយរហ័សរហួន កំលាំងកាយនិងធម៌​ជា​​គ្រឿងនៅជាសុខ ចំពោះ​ព្រះមានព្រះភាគហើយឲ្យទូល​និមន្តព្រះអង្គ យ៉ាង​នេះថា បពិត្រព្រះអង្គ​ដ៏ចម្រើន សូមព្រះមានព្រះភាគព្រមដោយ​ភិក្ខុសង្ឃ ទទួល​ភត្ត​របស់​លោហិច្ចព្រាហ្មណ៍ ដើម្បីឆាន់ក្នុង​ថ្ងៃស្អែកនេះ ។ ព្រះមានព្រះភាគ ក៏ទ្រង់ទទួលនិមន្តដោយតុណ្ហីភាព ។</p>
        <p><a class='ref km' id='km១៥៦' href='#km១៥៦'>១៥៦</a>លំដាប់នោះ អ្នកផ្ងូតទឹកឈ្មោះរោសិកៈ ដឹងច្បាស់ថា ព្រះមាន-​ព្រះភាគទទួលនិមន្តហើយ ក៏ក្រោកចាកអាសនៈ ក្រាបថ្វាយបង្គំលា​ព្រះមាន​-ព្រះភាគធ្វើប្រទក្សិណ រួចហើយដើរចូលទៅរកលោហិច្ចព្រាហ្មណ៍ លុះចូល​ទៅ​ដល់​ហើយបាននិយាយប្រាប់សេចក្តីនុ៎ះ ចំពោះលោហិច្ចព្រាហ្មណ៍ថាខ្ញុំបាន​ទូលព្រះមានព្រះភាគនោះ តាមពាក្យរបស់អ្នកម្ចាស់ហើយថា បពិត្រ​ ព្រះអង្គដ៏ចម្រើន លោហិច្ចព្រាហ្មណ៍ ឲ្យទូលសួរនូវសេចក្តីមិនមានអាពាធមិន​មានរោគ ការក្រោកឡើងដោយរហ័សរហួន កំលាំងកាយនិងធម៌ជា​គ្រឿង​នៅ​ជា​សុខចំពោះព្រះមានព្រះភាគ ហើយឲ្យនិមន្តព្រះអង្គ យ៉ាងនេះថា បពិត្រ​ព្រះអង្គ​ដ៏ចម្រើន សូមព្រះមានព្រះភាគព្រមដោយភិក្ខុសង្ឃ ទទួលភត្តរបស់​លោហិច្ចព្រាហ្មណ៍ដើម្បីឆាន់ក្នុងថ្ងៃស្អែកនេះ ឯឥឡូវ ព្រះមានព្រះភាគនោះក៏ទ្រង់បានទទួលនិមន្តស្រេចហើយ ។ លុះកន្លងរាត្រីនោះហើយ លោហិច្ច-ព្រាហ្មណ៍ឲ្យតាក់តែងខាទនីយភោជនីយាហារដ៏ឆ្ងាញ់ពីសារ ក្នុងផ្ទះរបស់ខ្លួន រួចហើយ ហៅអ្នកផ្ងូតទឹក ឈ្មោះរោសិកៈមកនិយាយថា ម្នាលរោសិកៈជា សំឡាញ់ អ្នក​ចូរមកអាយ អ្នកចូរទៅរកព្រះសមណគោតម លុះចូលទៅដល់ហើយ ចូរក្រាប​ទូលភត្តកាលចំពោះព្រះសមណគោតមថា បពិត្រព្រះគោតមដ៏ចម្រើន កាល​នេះជាកាលគួរហើយភត្តក៏សម្រេចហើយ ។ អ្នកផ្ងូតទឹកឈ្មោះរោសិកៈ ទទួល​ពាក្យរបស់លោហិច្ចព្រាហ្មណ៍ថាបាទអ្នកដ៏ចម្រើន ហើយក៏ដើរចូលទៅរក​ព្រះមានព្រះភាគ លុះចូលទៅដល់ហើយ ក៏ក្រាបថ្វាយបង្គំ ព្រះមានព្រះភាគ រួចហើយឈរក្នុងទីដ៏សមគួរ ។ លុះអ្នកផ្ងូតទឹក ឈ្មោះ រោសិកៈ ឈរក្នុងទីដ៏​សមគួរ​ហើយ ក៏ក្រាបបង្គំទូលនូវភត្តកាលចំពោះព្រះមាន-ព្រះភាគថា បពិត្រ​ព្រះអង្គដ៏ចម្រើន កាលនេះជាកាលគួរហើយ ភត្តក៏សម្រេចហើយ ។</p>
        <p><a class='ref km' id='km១៥៧' href='#km១៥៧'>១៥៧</a>លំដាប់នោះ ព្រះមានព្រះភាគ ទ្រង់ស្បង់ប្រដាប់បាត្រនិងចីវរ​ក្នុង​បុ​ព្វណ្ហ​សម័យ ហើយស្តេចចូល​ទៅក្នុងស្រុក ឈ្មោះសាលវតិកា នោះព្រមដោយ​ភិក្ខុ​សង្ឃ ។ សម័យនោះឯង អ្នកផ្ងូតទឹកឈ្មោះរោសិកៈ ក៏ដើរតាម ​ក្រោយៗនៃព្រះមានព្រះភាគ ។ វេលានោះ អ្នកផ្ងូតទឹកឈ្មោះរោសិកៈ បាន​យកសេចក្តីនេះ ក្រាបបង្គំទូលព្រះមានព្រះភាគថា បពិត្រព្រះអង្គដ៏ចម្រើន ទិដ្ឋិអាក្រក់ មានសភាពយ៉ាងនេះ កើតឡើងដល់លោហិច្ចព្រាហ្មណ៍ថា សមណ​​​​ព្រាហ្មណ៍​ ក្នុងលោកនេះគប្បីបាននូវកុសលធម៌ លុះបាន​នូវកុសល​ធម៌​ហើយ មិនគប្បីប្រាប់ដល់អ្នកដទៃទេព្រោះថា អ្នកដទៃនឹងធ្វើអ្វីឲ្យអ្នក​ដទៃ​បាន ដូចជាបុគ្គលកាត់ចំណងចាស់ហើយ ចងចំណងថ្មីដទៃវិញ យ៉ាងណាមិញ សេចក្តីនេះយ៉ាងនោះដែរ អាត្មាអញ (យល់) ថាលោភធម៌ដ៏លាមក អ្នក​ដទៃនឹងធ្វើអ្វីឲ្យអ្នកដទៃបាន សូមទ្រង់ព្រះមេត្តាប្រោស សូមព្រះមានព្រះភាគ ជួយដោះលោហិច្ចព្រាហ្មណ៍ ឲ្យរួចចាកទិដ្ឋិអាក្រក់នុ៎ះចេញ ។ ព្រះមានព្រះភាគទ្រង់ត្រាស់​ថា ម្នាលរោសិកៈ កិច្ចប៉ុណ្ណេះ មិនមែនជាភារៈនៃតថាគតទេ ម្នាល​ រោសិកៈ កិច្ចប៉ុណ្ណេះ មិនសមគួរដល់តថាគតទេ ។ រួចព្រះមានព្រះភាគទ្រង់​ព្រះ​ដំណើរទៅកាន់លំនៅលោហិច្ចព្រាហ្មណ៍នោះលុះចូលទៅដល់ហើយ ទ្រង់​គង់លើអាសនៈដែលគេក្រាលថ្វាយ ។ គ្រានោះឯងលោហិច្ចព្រាហ្មណ៍ បាន​​អង្គាសថ្វាយខាទនីយភោជនីយាហារ ដ៏ឆ្ងាញ់ពីសាដោយដៃខ្លួនឯងចំពោះ​​​ ព្រះភិក្ខុសង្ឃមានព្រះពុទ្ធ​ជាប្រធាន ឲ្យឆ្អែតស្កប់ស្កល់ត្រាតែ​ហាម​ឃាត់ ។</p>
        <p><a class='ref km' id='km១៥៨' href='#km១៥៨'>១៥៨</a>លុះព្រះមានព្រះភាគ ទ្រង់សោយស្រេច លែងលូក​ព្រះហស្ត​ទៅ​ក្នុង​បាត្រហើយ លោហិច្ចព្រាហ្មណ៍ក៏កាន់យកអាសនៈមួយ ដ៏ទាបហើយ អង្គុយក្នុងទីដ៏សមគួរ ។ ព្រះមានព្រះភាគទ្រង់សួរសេចក្តីនុ៎ះ ចំពោះលោហិច្ច​ព្រាហ្មណ៍ដែលអង្គុយក្នុងទីដ៏សមគួរថា ម្នាលលោហិច្ច បានឮថា ទិដ្ឋិអាក្រក់​យ៉ាង​នេះកើតឡើងដល់អ្នកថា សមណព្រាហ្មណ៍ក្នុងលោកនេះ គប្បីបាននូវ​កុសលធម៌ លុះបាននូវកុសលធម៌​ហើយ មិនគប្បីប្រាប់ដល់អ្នកដទៃទេព្រោះ អ្ន​ក​ដទៃនឹងធ្វើអ្វីឲ្យអ្នកដទៃបាន ដូចជាបុគ្គលកាត់ចំណងចាស់ចោលចេញ​ហើយចងនូវចំណងថ្មីដទៃវិញ យ៉ាងណាមិញ សេចក្តីនេះក៏យ៉ាងនោះដែរ អាត្មាអញ (យល់) ថាលោភធម៌ដ៏លាមក អ្នកដទៃនឹងធ្វើអ្វីឲ្យ​អ្នកដទៃបាន​ដូច្នេះ ពិតមែនឬ។លោហិច្ចព្រាហ្មណ៍ក្រាបបង្គំទូលថា បពិត្រព្រះគោតម​ដ៏ចម្រើន យ៉ាងនោះមែន។ព្រះអង្គទ្រង់ត្រាស់ថា ម្នាលលោហិច្ច អ្នកសំគាល់​ សេចក្តី​នោះ ដូចម្តេច អ្នកអាស្រ័យ​នៅក្នុងស្រុកសាលវតិកា មិនមែនឬ ។ លោ-ហិច្ចព្រាហ្មណ៍ក្រាបបង្គំទូលថា បពិត្រព្រះគោតមដ៏ចម្រើន យ៉ាងនោះ​មែន ។ ព្រះអង្គទ្រង់ត្រាស់ថាម្នាលលោហិច្ច ជនណានិយាយយ៉ាងនេះថា លោហិច្ច-​ព្រាហ្មណ៍ គ្រប់គ្រងស្រុកសាលវតិកា សួយណាដែលកើតឡើងក្នុង​ស្រុក ​សាលវតិកា លោហិច្ចព្រាហ្មណ៍ត្រូវបរិភោគសួយនោះតែម្នាក់ឯង មិន​ត្រូវ​ឲ្យអ្នកដទៃទេ (បើ) ជននោះ និយាយយ៉ាងនេះ តើឈ្មោះថា អ្នកធ្វើសេចក្តី​អន្តរាយដល់ពួកញាតិមិត្តនិងកម្មករដែលរស់នៅ ព្រោះអាស្រ័យនឹងអ្នកឬក៏​មិនមែនទេ ។ លោហិច្ចព្រាហ្មណ៍ក្រាបបង្គំទូលថា បពិត្រព្រះគោតមដ៏ចម្រើន ឈ្មោះថា អ្នកធ្វើសេចក្តីអន្តរាយមែន ។ ព្រះមានព្រះភាគទ្រង់ត្រាស់សួរថា (បើ) ជននោះឈ្មោះថា អ្នកធ្វើសេចក្តីអន្តរាយ តើជននោះនឹងហៅថា អ្នកអនុគ្រោះដោយប្រយោជន៍ ដល់ពួកញាតិមិត្តទាំងនោះ ឬមិនអនុគ្រោះដោយប្រយោជន៍ទេ។ លោហិច្ចព្រាហ្មណ៍ ក្រាបបង្គំទូលថា បពិត្រព្រះគោតម​ដ៏​ចម្រើនហៅថា អ្នកមិនអនុគ្រោះដោយប្រយោជន៍ទេ ។ ព្រះមានព្រះភាគទ្រង់ត្រាស់ថា (បើ)ជននោះមិនអនុគ្រោះ ដោយប្រយោជន៍ហើយ នឹងហៅថាអ្នកតាំងចិត្តមេត្តាទៅរកញាតិមិត្តទាំងនោះ ឬហៅថាជាសឹកសត្រូវ ។ លោហិច្ច- ព្រាហ្មណ៍ ក្រាបបង្គំទូលថា បពិត្រព្រះគោតមដ៏ចម្រើន ហៅថា សឹកសត្រូវ ។ ព្រះអង្គទ្រង់ត្រាស់ថា កាលបើចិត្តជាសឹកសត្រូវ តាំងឡើងហើយ នឹងហៅថាជននោះជាមិច្ឆាទិដ្ឋិឬជាសម្មាទិដ្ឋិ ។ លោហិច្ចព្រាហ្មណ៍ ក្រាបបង្គំ​ទូលថាបពិត្រព្រះគោតមដ៏ចម្រើន ហៅថាជាមិច្ឆាទិដ្ឋិ ។ ព្រះមានព្រះភាគទ្រង់ត្រាស់ថាម្នាលលោហិច្ច តថាគតតែងពោលនូវគតិ ២ យ៉ាង គឺនរក ១ កំណើតសត្វតិរច្ឆាន ១ គតិណាមួយចំពោះជនជាមិច្ឆាទិដ្ឋិ ។</p>
        <p><a class='ref km' id='km១៥៩' href='#km១៥៩'>១៥៩</a>ព្រះមានព្រះភាគ ត្រាស់សួរថា ម្នាលលោហិច្ច អ្នកសំគាល់ ​សេចក្តីនោះដូចម្តេចក្រែងព្រះបាទបសេនទិកោសល គ្រប់គ្រងដែនកាសីនិង ​កោសលឬ។ លោហិច្ចព្រាហ្មណ៍ក្រាបបង្គំទូលថា បពិត្រព្រះគោតមដ៏ចម្រើន ពិតមែន។ ព្រះមានព្រះភាគត្រាស់ថាម្នាលលោហិច្ច ជនណានិយាយយ៉ាង​នេះ​ថា ព្រះបាទបសេនទិកោសល គ្រប់គ្រងដែនកាសីនិងដែនកោសល សួយ​ណាកើតឡើង ក្នុងដែនកាសីនិងកោសល ព្រះបាទបសេនទិកោសលត្រូវ​បរិភោគសួយនោះតែមួយព្រះអង្គឯង មិនត្រូវប្រទានដល់ពួកជនដទៃទេ (បើ) ជន​នោះនិយាយយ៉ាងនេះ តើនឹងចាត់ជាអ្នកធ្វើសេចក្តីអន្តរាយ ដល់អ្នកទាំង​ឡាយនិងពួកជនដទៃ ដែលរស់នៅដោយសារព្រះបាទបសេនទិកោសលនោះ ឬមិនមែនទេ ។ បពិត្រព្រះគោតមដ៏ចម្រើន ចាត់ជាអ្នកធ្វើសេចក្តីអន្តរាយ ។ (បើ) ចាត់ជាអ្នកធ្វើសេចក្តីអន្តរាយហើយ តើនឹងចាត់ជាអ្នកអនុគ្រោះ​ដោយ​ប្រយោជន៍ដល់ពួកជនទាំងនោះ ឬមិនចាត់ជាអ្នកអនុគ្រោះ ដោយប្រយោជន៍​ទេ។បពិត្រព្រះគោតមដ៏ចម្រើន មិនចាត់ជាអ្នកអនុគ្រោះដោយប្រយោជន៍ទេ ។ (បើ)មិនចាត់ជននោះ ថាជាអ្នកអនុគ្រោះ ដោយប្រយោជន៍ទេតើនឹងចាត់ថា​ជា​អ្នក​តាំងមេត្តាចិត្តទៅរកញាតិមិត្តទាំងនោះឬចាត់ថាជាសឹកសត្រូវ ។ បពិត្រ​ព្រះគោតមដ៏ចម្រើន ចាត់ថាជាសឹកសត្រូវ ។ កាលបើចិត្តជាសឹកសត្រូវកើត​ឡើង​ហើយ តើនឹងចាត់ជននោះជាមិច្ឆាទិដ្ឋិឬជាសម្មាទិដ្ឋិ ។ បពិត្រព្រះគោតម​ដ៏​ចម្រើន ចាត់ថាជាមិច្ឆាទិដ្ឋិ ។ ម្នាលលោហិច្ចតថាគតតែងសំដែងនូវគតិពីរយ៉ាង គឺនរក ១ កំណើតសត្វតិរច្ឆាន ១ គតិណាមួយចំពោះជនជាមិច្ឆាទិដ្ឋិ ។</p>
        <p><a class='ref km' id='km១៦០' href='#km១៦០'>១៦០</a>ម្នាលលោហិច្ច បានឮមកថា ជនណាមួយនិយាយយ៉ាងនេះថា លោហិច្ចព្រាហ្មណ៍នៅគ្រប់គ្រង​ស្រុកសាលវតិកា សួយណាដែលកើតឡើង ក្នុង​ស្រុកសាលវតិកា លោហិច្ចព្រាហ្មណ៍ ត្រូវបរិភោគសួយ​នោះតែម្នាក់ឯង មិន​ត្រូវ​ឲ្យដល់ពួកជនដទៃទេ (បើ) ជននោះ និយាយយ៉ាងនេះ ឈ្មោះថាជា​អ្នកធ្វើ​សេចក្តីអន្តរាយដល់ពួកញាតិមិត្ត និងកម្មករដែល​រស់នៅដោយសារអ្នកកាលបើជាអ្នកធ្វើសេចក្តីអន្តរាយហើយ ឈ្មោះថាជាអ្នកមិនអនុគ្រោះ​ដោយ​ប្រយោជន៍កាលបើមិនអនុគ្រោះ​ដោយប្រយោជន៍ហើយ ចិត្តជាសឹកសត្រូវក៏​កើត​ប្រាកដឡើងកាលបើចិត្ត​ជាសឹកសត្រូវ កើតប្រាកដឡើងហើយ បុគ្គល​នោះឈ្មោះថា​ជា​មិច្ឆាទិដ្ឋិ។ ម្នាលលោហិច្ច យ៉ាងហ្នឹងហើយ (បើ) ជនណា​មួយ​និយាយ​យ៉ាង​នេះថា សមណព្រាហ្មណ៍​ក្នុងលោកនេះ គប្បីបានសម្រេច​កុសល​ធម៌លុះបានសម្រេចកុសលធម៌ហើយ មិនគប្បីប្រាប់ដល់បុគ្គលដទៃទេ ព្រោះថា បុគ្គលដទៃនឹងធ្វើអ្វីឲ្យបុគ្គលដទៃបាន ។ ដូចបុគ្គល​កាត់ចំណងចាស់​ចោល​ចេញ។បេ។ នឹងធ្វើ។ជនដែលនិយាយយ៉ាងនេះ នោះឈ្មោះថា ជាអ្នក​ធ្វើសេចក្តីអន្តរាយ ដល់ពួកកុលបុត្តអ្នកអាស្រ័យនូវធម្មវិន័យ ដែលតថាគត បាន​ប្រកាសស្រេចហើយ បានសម្រេចគុណវិសេសដ៏លើសលុប មានសភាព​យ៉ាងនោះ ទាំងធ្វើឲ្យជាក់ច្បាស់នូវសោតាបត្តិផលខ្លះ ធ្វើឲ្យជាក់ច្បាស់នូវសក​​ទា​គាមិផលខ្លះ ធ្វើឲ្យជាក់ច្បាស់នូវអនាគាមិផលខ្លះ ធ្វើឲ្យជាក់ច្បាស់នូវអរហត្ត​ផលខ្លះ ទាំងដល់ពួកកុលបុត្រ (ដែលស្តាប់ធម្មទេសនារបស់ព្រះតថាគត​ ហើយ តែមិនទាន់បានលុះអរិយភូមិនៅឡើយ) គ្រាន់តែបង្អោនចិត្តទៅកាន់ទេវលោក ដើម្បីកើតក្នុងទេវលោក កាលបើជាអ្នក​ធ្វើសេចក្តីអន្តរាយ​ហើយ ឈ្មោះថាជាអ្នកមិនអនុគ្រោះដោយប្រយោជន៍ កាលបើមិនអនុគ្រោះ​ដោយ​ប្រយោជន៍​ ​ហើយ ចិត្តជាសត្រូវក៏កើតប្រាកដឡើង កាលបើចិត្តជាសត្រូវ​កើតប្រាកដ​ហើយ ជននោះឈ្មោះថា​មិច្ឆាទិដ្ឋិ ​។ ម្នាលលោហិច្ចតថាគត​តែងពោលនូវ​គតិ២យ៉ាង គឺនរក ១ កំណើតសត្វតិរច្ឆាន ១ គតិណាមួយចំពោះជនជា​មិច្ឆាទិដ្ឋិ​ ។</p>
        <p><a class='ref km' id='km១៦១' href='#km១៦១'>១៦១</a>ម្នាលលោហិច្ច បានឮមកថា ជនណាមួយ និយាយយ៉ាងនេះថា ព្រះបាទបសេនទិកោសលនៅគ្រប់គ្រងដែនកាសីនិងកោសល សួយណា​ដែល​កើត​ឡើង ក្នុងដែនកាសីនិងកោសលព្រះបាទបសេនទិកោសល ត្រូវ​សោយ​សួយនោះតែមួយព្រះអង្គឯងមិនត្រូវប្រទានដល់ពួកជនឯទៀតទេ ជន​ដែល​និយាយយ៉ាងនេះ នោះឈ្មោះថាជាអ្នកធ្វើសេចក្តីអន្តរាយ ដល់​រាជបរិពារ គឺពួកអ្នករាល់គ្នា និងពួកជនឯទៀតដែលរស់នៅដោយ​សារ​ព្រះបាទ​បសេនទិ-កោសល កាលបើជាអ្នកធ្វើសេចក្តីអន្តរាយហើយឈ្មោះថា​ជា​អ្នកមិនអនុគ្រោះ ដោយប្រយោជន៍ កាលបើមិនអនុគ្រោះ ដោយប្រយោជន៍​ហើយចិត្តជាសឹកសត្រូវឈ្មោះថា កើតប្រាកដឡើង កាលបើចិត្តជាសឹកសត្រូវ កើតប្រាកដហើយជននោះឈ្មោះថាជាមិច្ឆាទិដ្ឋិ ។ ម្នាលលោហិច្ច យ៉ាងហ្នឹង​ហើយ (បើ) ជនណាមួយនិយាយយ៉ាងនេះថា សមណៈឬព្រាហ្មណ៍ក្នុង​លោក​នេះ គប្បីបានសម្រេច​កុសលធម៌លុះបានសម្រេចកុសលធម៌ហើយ មិន​គប្បី​ប្រាប់បុគ្គលឯទៀតទេ ព្រោះថា បុគ្គលឯទៀតនឹងធ្វើអ្វីឲ្យបុគ្គលឯទៀត​បាន ។ ដូចជាបុគ្គលកាត់ចំណងចាស់ចោលចេញហើយ ចងចំណងថ្មីដទៃ​ទៀត​ឡើងវិញដូច្នេះឯង ខ្ញុំយល់ថា​លោភធម៌ជាអំពើដ៏លាមកព្រោះហេតុថា បុគ្គលឯទៀតនឹងធ្វើអ្វីឲ្យបុគ្គលឯទៀតកើត ។ ជនដែលនិយាយយ៉ាងនេះ នោះឈ្មោះថា ជាអ្នកធ្វើ សេចក្តីអន្តរាយដល់ពួកកុលបុត្រ ដែលអាស្រ័យនូវ​ធម្មវិន័យ ដែលតថាគត សំដែងហើយ បានសម្រេច​គុណវិសេសដ៏លើសលុប មានសភាពយ៉ាងនេះ ហើយធ្វើឲ្យជាក់ច្បាស់នូវសោតាបត្តិផលខ្លះ ធ្វើឲ្យជាក់​ច្បាស់​នូវ​សកទាគាមិ-ផលខ្លះ ធ្វើឲ្យជាក់ច្បាស់នូវអនាគាមិផលខ្លះ ធ្វើឲ្យជាក់​ច្បាស់នូវអរហត្តផលខ្លះ ទាំងដល់ពួកកុលបុត្រ (ដែលបានស្តាប់ធម្មទេសនា​របស់ត​ថាគតហើយ តែមិនទាន់បានលុះអរិយភូមិនៅឡើយ) គ្រាន់តែបង្អោន​ចិត្តទៅកាន់ទេវលោក ដើម្បីកើតក្នុងទេវលោក កាលបើជាអ្នកធ្វើសេចក្តី​អន្តរាយ​ហើយ ឈ្មោះថាជាអ្នកមិនអនុគ្រោះ ដោយប្រយោជន៍កាលបើ​មិនអនុគ្រោះ ដោយប្រយោជន៍ ចិត្តជាសឹកសត្រូវឈ្មោះថា កើតប្រាកដឡើងកាលបើចិត្តជាសឹកសត្រូវកើត​ឡើងហើយ ជននោះ ឈ្មោះថា មិច្ឆាទិដ្ឋិ ។ ម្នាល​លោហិច្ចតថាគត តែងពោលនូវគតិ ២ យ៉ាងគឺនរក ១ កំណើតសត្វតិរច្ឆាន ១ គតិណាមួយចំពោះជនជាមិច្ឆាទិដ្ឋិ ។</p>
        <p><a class='ref km' id='km១៦២' href='#km១៦២'>១៦២</a>ម្នាលលោហិច្ច គ្រូ​ទាំង៣ពួកនេះ ដែលគួរដល់ការចោទប្រកា​ន់​បានក្នុងលោក មួយទៀតជនណា ចោទប្រកាន់ពួកគ្រូដែលមានសភាពយ៉ាង​នេះ ការចោទប្រកាន់នោះ​ជាការពិតប្រាកដប្រកបដោយធម៌ ឥតទោសទេ គ្រូទាំង៣​ពួកនោះ តើដូចម្តេចខ្លះ ម្នាល​លោហិច្ចគ្រូពួកខ្លះក្នុងលោកនេះ ចេញចាកផ្ទះហើយចូលទៅកាន់ផ្នួស ដើម្បីប្រយោជន៍ដល់សាមញ្ញគុណណា ប្រយោជន៍នៃសាមញ្ញគុណនោះ គ្រូនោះមិនបានសម្រេចឡើយ ។ គ្រូនោះមិន​បាន​សម្រេចប្រយោជន៍នៃសាមញ្ញគុណនោះ ហើយសំដែងធម៌ដល់ពួក​សាវ័ក​ថាអំពើនេះប្រព្រឹត្តទៅដើម្បីប្រយោជន៍ដល់អ្នកទាំងឡាយ អំពើនេះប្រព្រឹត្ត​ទៅ​ដើម្បីសេចក្តីសុខ ដល់អ្នកទាំងឡាយ ។ ពួកសាវ័ករបស់គ្រូនោះរមែងមិន​ស្តាប់ មិនផ្អៀងត្រចៀកស្តាប់ មិនតាំងចិត្តប្រុងស្តាប់ដើម្បីឲ្យដឹងច្បាស់ឡើយ មាន​តែនាំគ្នាប្រព្រឹត្តគេចចេញចាកពាក្យប្រដៅរបស់គ្រូ ។ គ្រូនោះអ្នកផងគួរ​ចោទ​ប្រកាន់ យ៉ាងនេះថា លោកមានអាយុចេញចាកផ្ទះហើយ ចូលទៅកាន់​ផ្នួស ដើម្បីប្រយោជន៍ ដល់សាមញ្ញគុណណា (បើ) ប្រយោជន៍នៃសាមញ្ញគុណ​នោះ លោកមិនទាន់បានសម្រេចទេ លោកមិនទាន់បានសម្រេចប្រយោជន៍ នៃ​សាមញ្ញ​គុណនោះ ហើយសំដែងធម៌ដល់ពួកសាវ័កថាអំពើនេះប្រព្រឹត្តទៅ​ដើម្បី​ប្រយោជន៍ដល់អ្នកទាំងឡាយ អំពើនេះប្រព្រឹត្តទៅដើម្បីសេចក្តីសុខ ដល់អ្នកទាំងឡាយ ។ សាវ័កទាំងនោះរបស់លោករមែងមិនស្តាប់ មិនផ្អៀង​ត្រចៀក​ស្តាប់ មិនតាំងចិត្តប្រុងស្តាប់ដើម្បីឲ្យដឹងច្បាស់ មានតែនាំគ្នាប្រព្រឹត្ត​គេច​ចេញចាកពាក្យប្រដៅរបស់គ្រូ បុរសចូលទៅរកស្ត្រីដែលមិនស្ម័គ្រ គឺស្ត្រីដែលមិនប្រាថ្នារួមសំវាសជាមួយឬចូលទៅឱបស្ត្រីពីខាងក្រោយ សេចក្តី​នេះ ឧបមាយ៉ាងណា បុគ្គលដែលនិយាយថា ខ្ញុំ (យល់) ថា លោភធម៌ ជាធម៌​លាមក បុគ្គលដទៃដូចម្តេច នឹងធ្វើអ្វីឲ្យបុគ្គលដទៃបានក៏យ៉ាងនោះដែរ ។ ម្នាល​លោ-ហិច្ច នេះឯងជាគ្រូទី ១ ដែលគួរដល់ការចោទប្រកាន់បានក្នុងលោក បើ​អ្នកណាចោទប្រកាន់គ្រូមានសភាពដូច្នោះការចោទប្រកាន់នោះ ជាការពិត​ប្រាកដ ប្រកបដោយធម៌ ឥតមានទោសទេ ។</p>
        <p><a class='ref km' id='km១៦៣' href='#km១៦៣'>១៦៣</a>ម្នាលលោហិច្ច សេចក្តីតទៅទៀតថា គ្រូពួកខ្លះ ក្នុងលោកនេះ ចេញចាកផ្ទះចូលទៅកាន់ផ្នួស ដើម្បីប្រយោជន៍ ដល់សាមញ្ញគុណណា ប្រយោជន៍​នៃសាមញ្ញគុណនោះ គ្រូនោះមិនទាន់បានសម្រេចនៅឡើយ ។ គ្រូនោះមិនទាន់បានសម្រេចប្រយោជន៍នៃសាមញ្ញគុណនោះហើយ សំដែង​ធម៌​ដល់​ពួក​សាវ័កថា អំពើនេះប្រព្រឹត្តទៅ ដើម្បីប្រយោជន៍ ដល់អ្នកទាំងឡាយ អំពើនេះប្រព្រឹត្តទៅដើម្បីសេចក្តីសុខ ដល់អ្នកទាំងឡាយដូច្នេះ ។ សាវ័ក​ទាំងនោះរបស់គ្រូនោះ ក៏ស្តាប់ ផ្អៀងត្រចៀកស្តាប់ តាំងចិត្តប្រុងស្តាប់ ដើម្បី​ដឹង​ច្បាស់ មិននាំគ្នាប្រព្រឹត្តគេចវេះចេញ ចាកពាក្យប្រដៅរបស់គ្រូទេ ។ គ្រូនោះ អ្នកផងគួរចោទប្រកាន់យ៉ាងនេះថា លោកមានអាយុចេញចាកផ្ទះចូលទៅ​កាន់ផ្នួស ដើម្បីប្រយោជន៍ ដល់សាមញ្ញគុណណា ប្រយោជន៍​នៃសាមញ្ញ​គុណនោះលោកមិនទាន់បានសម្រេច លោកមិនទាន់បានសម្រេចប្រយោជន៍​នៃសាមញ្ញគុណនោះទេ ហើយសំដែងធម៌ ដល់ពួកសាវ័កថា អំពើនេះប្រព្រឹត្ត​ទៅ ដើម្បីប្រយោជន៍ ដល់អ្នកទាំងឡាយ អំពើនេះប្រព្រឹត្តទៅ ដើម្បីសេចក្តីសុខ ដល់អ្នកទាំងឡាយដូច្នេះ ។ សាវ័កទាំងនោះរបស់គ្រូនោះ ក៏ស្តាប់ ផ្អៀង​ត្រចៀក​ស្តាប់តាំងចិត្តប្រុងស្តាប់ ដើម្បីដឹងច្បាស់ មិននាំគ្នាប្រព្រឹត្តគេច​វេះ​ចេញចាក ពាក្យប្រដៅរបស់គ្រូទេ បុគ្គលលះបង់ស្រែរបស់ខ្លួនចេញហើយ ទៅ​សំគាល់ស្រែរបស់បុគ្គលដទៃថាគួរជំរះ (ស្មៅ) សេចក្តីនេះឧបមាយ៉ាងណា បុគ្គលដែលនិយាយថា ខ្ញុំយល់ថា លោភធម៌ ជាធម៌លាមក បុគ្គលដទៃនឹង​ធ្វើ​អ្វីឲ្យបុគ្គលដទៃបាន ក៏យ៉ាងនោះដែរ ។ ម្នាលលោហិច្ច នេះជាគ្រូទី ២ ដែលគួរ​ដល់ការចោទប្រកាន់ក្នុងលោក បើបុគ្គលណា ចោទប្រកាន់គ្រូ មានសភាព​យ៉ាង​នេះ ការចោទប្រកាន់នោះជាការពិតប្រាកដ ប្រកបដោយធម៌ឥត​មាន​ទោសទេ ។</p>
        <p><a class='ref km' id='km១៦៤' href='#km១៦៤'>១៦៤</a>ម្នាលលោហិច្ច សេចក្តីតទៅទៀតថា គ្រូពួកខ្លះក្នុងលោកនេះ ចេញ​​ចាកផ្ទះទៅកាន់ផ្នួស ដើម្បីប្រយោជន៍ ដល់សាមញ្ញគុណណា ប្រយោជន៍​​​នៃសាមញ្ញគុណនោះ គ្រូនោះមិនទាន់បានសម្រេចនៅឡើយ ។ គ្រូនោះមិនទាន់បានសម្រេចសាមញ្ញគុណនោះ ហើយសំដែងធម៌ដល់ពួក​សាវ័កថា អំពើនេះប្រព្រឹត្តទៅ ដើម្បីប្រយោជន៍ ដល់អ្នកទាំងឡាយ អំពើនេះប្រព្រឹត្ត​ទៅ ដើម្បីសេចក្តីសុខ ដល់អ្នកទាំងឡាយដូច្នេះ ។ សាវ័កទាំងនោះរបស់គ្រូនោះ ក៏មិន ស្តាប់ មិនផ្អៀងត្រចៀកស្តាប់ មិនតាំងចិត្តប្រុងស្តាប់ ដើម្បី​ឲ្យ​ដឹងច្បាស់ទេ មានតែនាំគ្នាប្រព្រឹត្តគេចវេះចេញចាកពាក្យប្រដៅ​របស់​គ្រូ គ្រូ​នោះគួរឲ្យអ្នកផងចោទប្រកាន់យ៉ាងនេះថា លោកមានអាយុ ចេញចាកផ្ទះចូល​ទៅកាន់ផ្នួស ដើម្បីប្រយោជន៍ ដល់សាមញ្ញគុណណា ប្រយោជន៍នៃ​សាមញ្ញ​គុណនោះ លោកមិនបានសម្រេចនៅឡើយ លោកមិនទាន់សម្រេច​សាមញ្ញ​គុណនោះហើយសំដែងធម៌ ដល់ពួកសាវ័កថា អំពើនេះប្រព្រឹត្ត​ទៅ ដើម្បីប្រយោជន៍ ដល់អ្នកទាំងឡាយ អំពើនេះប្រព្រឹត្តទៅ ដើម្បីសេចក្តីសុខ ដល់អ្នកទាំងឡាយដូច្នេះ ​។ សាវ័កទាំងនោះរបស់គ្រូនោះ ក៏មិនស្តាប់ មិន​ផ្អៀងត្រចៀកស្តាប់ មិនតាំងចិត្តប្រុងស្តាប់ ដើម្បីឲ្យដឹងច្បាស់ទេ មានតែ​ប្រព្រឹត្ត​គេចវេះចេញចាកពាក្យប្រដៅរបស់គ្រូ បុគ្គលកាត់ចំណងចាស់ចេញហើយ ចងចំណងថ្មីដទៃឡើងវិញ សេចក្តីនេះឧបមាយ៉ាងណា បុគ្គលដែលនិយាយ​ថា ខ្ញុំយល់ថា លោភធម៌ជាធម៌លាមក បុគ្គលដទៃនឹងជួយធ្វើអ្វីដល់បុគ្គល​ដទៃបាន ក៏យ៉ាងនោះដែរ ។ ម្នាលលោហិច្ច នេះជាគ្រូទី ៣ ដែលគួរដល់ការ​ចោទ​ប្រកាន់​ក្នុ​ង​លោកបាន បើអ្នកណា ចោទប្រកាន់គ្រូមានសភាពយ៉ាងនេះ ការ​ចោទប្រកាន់នោះ ជាការពិតប្រាកដ ប្រកបដោយធម៌ ឥតទោសទេ ។ ម្នាល​លោហិច្ច គ្រូទាំង ៣ ពួកនេះឯង ដែលគួរដល់ការចោទប្រកាន់ក្នុងលោកបាន បើអ្នកណា ចោទប្រកាន់គ្រូទាំងឡាយមានសភាពយ៉ាងនេះ ការចោទប្រកាន់​នោះ ជាការពិតប្រាកដ ប្រកបដោយធម៌ ឥតទោសទេ ។</p>
        <p><a class='ref km' id='km១៦៥' href='#km១៦៥'>១៦៥</a>កាលព្រះមានព្រះភាគ ត្រាស់យ៉ាងនេះហើយ លោហិច្ច-ព្រាហ្មណ៍ ក៏ក្រាបបង្គំទូល ព្រះមានព្រះភាគយ៉ាងនេះថា បពិត្រព្រះគោតម​ដ៏​ចម្រើន គ្រូណាមួយដែលមិនគួរដល់ការចោទប្រកាន់ ក្នុងលោក តើមានឬទេ ។ ព្រះមានព្រះភាគត្រាស់ថា ម្នាលលោហិច្ច គ្រូដែលមិនគួរដល់ការចោទប្រកាន់​ក្នុងលោកមានដែរ ។ បពិត្រព្រះគោតមដ៏ចម្រើន ចុះគ្រូដូចម្តេច ដែលមិនគួរ​ដល់​ការ​ចោទ​ប្រកាន់ ក្នុងលោក ។ ម្នាលលោហិច្ច ព្រះតថាគតកើតឡើងក្នុង​លោកនេះ ជាព្រះអរហន្តសម្មាសម្ពុទ្ធ ។បេ។ (បណ្ឌិតគប្បីសំដែងឲ្យពិស្តារ ដូចក្នុងសាមញ្ញផលសូត្រផងចុះ) ។បេ។ ម្នាលលោហិច្ច ភិក្ខុជាអ្នកបរិបូណ៌ ដោយ​សីលយ៉ាងនេះឯង ។បេ។ បានដល់នូវបឋមជ្ឈាន ។ ម្នាលលោហិច្ច សាវ័ក រមែងសម្រេចនូវគុណវិសេសដ៏លើសលុប មានសភាពយ៉ាងនេះ ក្នុង​សំណាក់​នៃសាស្តាណា ។ ម្នាលលោហិច្ច សាស្តានេះឯងមិនគួរដល់​ការ​ចោទ​ប្រកាន់ ក្នុងលោកឡើយ បើអ្នកណាចោទប្រកាន់សាស្តា មានសភាពយ៉ាងនេះ ការចោទប្រកាន់នោះ ជាការមិនពិតប្រាកដ មិនប្រកបដោយធម៌ ប្រកបដោយ​ទោសវិញ ។បេ។ ភិក្ខុបានដល់នូវទុតិយជ្ឈាន ។ នូវតតិយជ្ឈាន ។ នូវ​ចតុត្ថ-ជ្ឈាន ។ ម្នាលលោហិច្ច សាវ័កដែលសម្រេច នូវគុណវិសេសលើសលុប មានសភាពយ៉ាងនេះ ក្នុងសំណាក់នៃសាស្តាណា ។ ម្នាលលោហិច្ច សាស្តា​នេះឯង មិនគួរដល់ការចោទប្រកាន់ក្នុងលោកឡើយ បើបុគ្គលណា ចោទ​ប្រកាន់ សាស្តា មានសភាពយ៉ាងនេះ ការចោទប្រកាន់នោះជាការមិន​ពិត​ប្រាកដ មិនប្រកបដោយធម៌ ប្រកបដោយទោសវិញ ។បេ។ ភិក្ខុតម្រង់ផ្ចង់​បង្អោន​​ចិត្ត​ទៅដើម្បីញាណទស្សនៈ ។ ម្នាលលោហិច្ច សាវ័កដែល​សម្រេច ​នូវគុណវិសេសដ៏លើសលុបយ៉ាងនេះ ក្នុងសំណាក់នៃសាស្តាណា ។បេ។ ដឹង​ច្បាស់ថា កិច្ចដទៃក្រៅពីនេះទៅទៀតមិនមានឡើយ ។ ម្នាលលោហិច្ច សាវ័កដែលសម្រេចនូវគុណវិសេស ដ៏លើសលុបយ៉ាងនេះ ក្នុងសំណាក់នៃសាស្តាណា ។ ម្នាលលោហិច្ច សាស្តានេះឯងដែលមិនគួរ ដល់​ការ​ចោទ​ប្រកាន់ ក្នុងលោកឡើយ បើបុគ្គលណា ចោទប្រកាន់សាស្តាមាន​សភាព​យ៉ាង​នេះ ការចោទប្រកាន់នោះ ជាការមិនពិតប្រាកដ មិនប្រកប​ដោយ​ធម៌ ប្រកបដោយទោសវិញ ។</p>
        <p><a class='ref km' id='km១៦៦' href='#km១៦៦'>១៦៦</a>លុះព្រះមានព្រះភាគ ត្រាស់យ៉ាងនេះហើយ លោហិច្ចព្រាហ្មណ៍ក្រាបបង្គំទូលព្រះមានព្រះភាគយ៉ាងនេះថា បពិត្រព្រះគោតមដ៏ចម្រើន បុរស​ចាប់សក់បុរសផងគ្នា ដែលធ្លាក់ទៅក្នុងជ្រោះជ្រៅ ទាញឡើងលើគោកបាន​យ៉ាងណា ព្រះគោតមដ៏ចម្រើន ក៏ស្រង់ខ្ញុំព្រះអង្គ ដែលធ្លាក់ទៅក្នុងជ្រោះជ្រៅគឺអបាយភូមិ យកមកដាក់លើគោក គឺឋានសួគ៌បានយ៉ាងនោះដែរ បពិត្រ ​ព្រះគោតមដ៏ចម្រើន ពីរោះណាស់ បពិត្រព្រះគោតមដ៏ចម្រើន ពីរោះណាស់ បពិត្រ​ព្រះគោតមដ៏ចម្រើន ដូចជាគេផ្ងារវត្ថុដែលផ្កាប់ ឬដូចជា​បើកនូវ​វត្ថុ​ដែល​កំបាំង ពុំនោះសោតដូចជាគេប្រាប់ផ្លូវដល់អ្នកវង្វេងផ្លូវដូច្នោះឯង ។បេ។ សូម​ព្រះគោតម​ដ៏ចម្រើន ជ្រាបនូវខ្ញុំព្រះអង្គថាជាឧបាសក អ្នកដល់នូវ​ព្រះរតន-​ត្រ័យ ជាសរណៈស្មើដោយជីវិត តាំងអំពីថ្ងៃនេះជាដើមទៅ ។បេ។</p>
        <p>ចប់ លោហិច្ចសូត្រ ទី ១២</p>
        <footer>
            <p>Copyright and other metadata goes here.</p>
        </footer>
    </article>
</body>
</html>