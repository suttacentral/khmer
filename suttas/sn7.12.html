<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.12' lang='km'>
        <header>
            <ul>
            </ul>
            <h1>ឧទយ​សូត្រ ទី ២</h1>
        </header>
        <p><a class='ref km' id='km156' href='#km156'>១៥៦</a>សាវត្ថី​និទាន។ គ្រានោះ​ឯង ព្រះ​មាន​ព្រះ​ភាគ ទ្រង់​ស្បង់​ប្រដាប់​បាត្រ​និង​ចីវរ ក្នុង​បុព្វណ្ហសម័យ ស្ដេច​ចូល​ទៅ​កាន់​លំនៅ​របស់​ឧទយ​ព្រាហ្មណ៍។ លំដាប់​នោះ​ឯង ឧទយ​ព្រាហ្មណ៍​យក​បាយ ដាក់​ពេញ​បាត្រ​ព្រះ​មាន​ព្រះ​ភាគ។</p>
        <p><a class='ref km' id='km157' href='#km157'>១៥៧</a>ព្រះ​មាន​ព្រះ​ភាគ ទ្រង់​ស្បង់​ប្រដាប់​បាត្រ​និង​ចីវរ ក្នុង​បុព្វណ្ហសម័យ ស្ដេច​ចូល​ទៅ​កាន់​លំនៅ របស់​ឧទយ​ព្រាហ្មណ៍​អស់​វារៈ​ពីរ​ដង។ ឧទយ​ព្រាហ្មណ៍ ក៏​យក​បាយ ដាក់​ពេញ​បាត្រ​ព្រះ​មាន​ព្រះ​ភាគ ជា​គម្រប់​ពីរ​ដង។</p>
        <p><a class='ref km' id='km158' href='#km158'>១៥៨</a>ព្រះ​មាន​ព្រះ​ភាគ ទ្រង់​ស្បង់​ប្រដាប់​បាត្រ​និង​ចីវរ ក្នុង​បុព្វណ្ហសម័យ ស្ដេច​ចូល​ទៅ​កាន់​លំនៅ​របស់​ឧទយ​ព្រាហ្មណ៍ ជា​គម្រប់​បី​ដង។ ឧទយ​ព្រាហ្មណ៍ ក៏​យក​បាយ ដាក់​ពេញ​បាត្រ​ព្រះ​មាន​ព្រះ​ភាគ ជា​គម្រប់​បី​ដង ហើយ​ពោល​ពាក្យ​នេះ នឹង​ព្រះ​មាន​ព្រះ​ភាគ​ថា ព្រះ​សមណ-​គោតម​នេះ ជា​អ្នក​ជាប់​ចិត្ត​ក្នុង​រស ទើប​និមន្ត​មក​រឿយៗ។</p>
        <p><a class='ref km' id='km159' href='#km159'>១៥៩</a>ភ្លៀង​បង្អុរ​ចុះ​រឿយៗ ជន​ទាំងឡាយ ក៏​ព្រោះ​ពូជ​រឿយៗ។ អ្នក​ភ្ជួរ​រាស់​ទាំងឡាយ ភ្ជួរ​រាស់​ស្រែ​រឿយៗ តែង​នាំ​ស្រូវ​ទៅ​កាន់​ដែន​ក៏​រឿយៗ ស្មូម​ទាំងឡាយ សូម​រឿយៗ ម្ចាស់​ទាន​ទាំងឡាយ​ក៏​ឲ្យ​រឿយៗ លុះ​ម្ចាស់​ទាន​ទាំងឡាយ ឲ្យ​រឿយៗ ហើយ រមែង​ទៅ​កាន់​ឋាន​សួគ៌​ក៏​រឿយៗ អ្នក​រូត​ទឹក​ដោះ​គោ​ទាំងឡាយ រូត​រឿយៗ កូន​គោ​ក៏​ចូល​ទៅ​រក​មេ​គោ​រឿយៗ អ្នក​ល្ងង់​ខ្លៅ​លំបាក​ផង ញាប់ញ័រ​ផង​រឿយៗ តែង​ចូល​ទៅ​កាន់​គភ៌​ក៏​រឿយៗ ទាំង​កើត ទាំង​ស្លាប់ ក៏​រឿយៗ គេ​នាំ​ទៅ​កាន់​ទី​ស្មសាន​ក៏​រឿយៗ ចំណែក​អ្នក​មាន​បញ្ញា ដូច​ជា​ផែន​ដី លុះ​បាន​នូវ​មគ្គ​ហើយ មិន​កើត​ក្នុង​ភព​ថ្មី​ទៀត រឿយៗ ឡើយ។</p>
        <p><a class='ref km' id='km160' href='#km160'>១៦០</a>កាល​ព្រះ​មាន​ព្រះ​ភាគ ត្រាស់​យ៉ាង​នេះ​ហើយ ឧទយ-​ព្រាហ្មណ៍ បាន​ពោល​ពាក្យ​នេះ នឹង​ព្រះ​មាន​ព្រះ​ភាគ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ សូម​ព្រះ​គោតម​ដ៏​ចម្រើន ចាំ​ទុក​នូវ​ខ្ញុំ​ព្រះ​អង្គ​ថា​ជា​ឧបាសក អ្នក​ដល់​នូវ​ព្រះ​រតនត្រ័យ ជា​ទី​ពឹង​ស្មើ​ដោយ​ជីវិត តាំងពី​ថ្ងៃនេះ​ជាដើម​រៀងទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>