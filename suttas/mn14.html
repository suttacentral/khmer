<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn14' lang='km'>
        <header>
            <ul>
            </ul>
            <h1>ចូឡទុក្ខក្ខន្ធសូត្រ ទី ៤</h1>
        </header>
        <p><a class='ref km' id='km២០៩' href='#km២០៩'>២០៩</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់​គង់​​​​នៅក្នុងនិគ្រោធារាម ទៀបក្រុងកបិលព័ស្តុ ក្នុងសក្កជនបទ ។ លំដាប់នោះ​ឯងសក្យរាជទ្រង់ព្រះនាមមហានាម ក៏ចូលទៅគាល់ព្រះមានព្រះភាគ លុះចូល​ទៅ​ដល់​​ហើយ ក៏ថ្វាយបង្គំព្រះមានព្រះភាគ ហើយគង់ក្នុងទីដ៏សមគួរ ។ លុះ​មហានាម​សក្យរាជ គង់ក្នុងទីដ៏សមគួរហើយ ទើបក្រាបទូលព្រះមានព្រះភាគ យ៉ាងនេះថា បពិត្រព្រះអង្គដ៏ចម្រើនខ្ញុំព្រះអង្គបានដឹងច្បាស់នូវធម៌ដែល​ព្រះ​មាន​​ព្រះភាគ ទ្រង់សម្តែងអស់កាលជាយូរហើយ យ៉ាងនេះថា លោភៈជា​គ្រឿង​​សៅហ្មងរបស់ចិត្ត ទោសៈជាគ្រឿងសៅហ្មងរបស់ចិត្ត មោហៈជាគ្រឿង​សៅ​ហ្មង​របស់ចិត្ត ប៉ុន្តែចួនកាលធម៌គឺលោភៈគ្របសង្កត់ចិត្ត របស់ខ្ញុំ​ព្រះអង្គ​​​ខ្លះ ចួនកាលធម៌គឺទោសៈគ្របសង្កត់ចិត្ត របស់ខ្ញុំព្រះអង្គខ្លះ ចួនកាលធម៌គឺ​មោហៈ គ្របសង្កត់ចិត្តរបស់ខ្ញុំព្រះអង្គខ្លះ បពិត្រព្រះអង្គដ៏ចម្រើនខ្ញុំព្រះអង្គ​នោះទើប​មាន​សេចក្តីត្រិះរិះយ៉ាងនេះថា ចុះធម៌អ្វីហ្ន៎ នៅខាងក្នុងសន្តានដែល​អាត្មា​អញ មិនទាន់លះបង់អស់ បានជាចួនកាលធម៌គឺលោភៈ គ្របសង្កត់​ចិត្ត​របស់​អាត្មា​អញខ្លះ ចួនកាលធម៌គឺទោសៈគ្របសង្កត់ចិត្តរបស់អាត្មាអញខ្លះ ចួនកាល ធម៌គឺមោហៈ គ្របសង្កត់ចិត្តរបស់អាត្មាអញខ្លះ ។</p>
        <p><a class='ref km' id='km២១០' href='#km២១០'>២១០</a>ព្រះមានព្រះភាគត្រាស់ថា ថ្វាយព្រះពរមហានាម ធម៌គឺលោភៈ ទោសៈ មោហៈ ក្នុងសន្តាននោះឯង ដែលមហាបពិត្រមិនទាន់លះបង់អស់ បាន​​​ជា​​ចួនកាលធម៌គឺលោភៈ គ្របសង្កត់ចិត្តរបស់មហាបពិត្រខ្លះ ចួនកាល ធម៌​គឺ​ទោសៈ គ្របសង្កត់ចិត្តរបស់មហាបពិត្រខ្លះ ចួនកាលធម៌គឺមោហៈគ្រប​សង្កត់​​ចិត្តរបស់មហាបពិត្រខ្លះ ។ បពិត្រមហានាម បើធម៌ក្នុងសន្តាននោះ មហាបពិត្រ បានលះបង់អស់ហើយ ។ មហាបពិត្រ នឹងគប្បី​លែង​នៅ​គ្រប់​គ្រង​ផ្ទះ នឹងគប្បីលែងបរិភោគកាមទាំងឡាយ​​ ។ បពិត្រមហានាម ធម៌ខាង​ក្នុង​សន្តាន​នោះឯង មហាបពិត្រលះបង់មិនទាន់បាន ព្រោះហេតុនោះ បានជា​មហាបពិត្រ​នៅគ្រប់គ្រងផ្ទះ បរិភោគនូវកាមទាំងឡាយ ។</p>
        <p><a class='ref km' id='km២១១' href='#km២១១'>២១១</a>ថ្វាយព្រះពរមហានាម បើអរិយសាវ័កបានឃើញច្បាស់ តាម​សេចក្តី​ពិត ដោយប្រាជ្ញាដ៏ប្រពៃយ៉ាងនេះថា កាមទាំងឡាយមានសេចក្តីសុខ​តិច មានទុក្ខច្រើន មានសេចក្តីចង្អៀតចង្អល់ច្រើន ទោសក្នុងកាមទាំងឡាយនុ៎ះ មាន​ច្រើន​ពេក ។ អរិយសាវ័កនោះឯងបានវៀរចាកកាមទាំងឡាយ វៀរចាក​អកុសល​ធម៌​ទាំងឡាយហើយ តែមិនទាន់បាននូវបីតិនិងសុខ ឬគុណ​ជាត​ដទៃ​​ដែល​ល្អិតលើសជាងបីតិនិងសុខនោះទេ កាលបើដូច្នេះអរិយសាវ័ក​នោះ នឹងឈ្មោះថា មិនវិលត្រឡប់មករកកាមទាំងឡាយវិញនោះ មិនមែន​ឡើយ​ ។ បពិត្រមហានាម កាលណាបើអរិយសាវ័កបានឃើញច្បាស់តាម​ពិត ដោយបញ្ញាដ៏ប្រពៃយ៉ាងនេះថា កាមទាំងឡាយមានសេចក្តី​សុខ​តិច មាន​ទុក្ខ​ច្រើន មានសេចក្តីចង្អៀតចង្អល់ច្រើន ទោសក្នុងកាមទាំងឡាយនុ៎ះ មាន​ច្រើន​ក្រៃពេក ។ អរិយសាវ័កនោះឯងបានវៀរចាកកាមទាំងឡាយ វៀរចាក​​​​អកុស​​លធម៌​ទាំងឡាយ ហើយបាននូវបីតិនិងសុខ ឬគុណជាតដទៃដែលល្អិត លើសជាងបីតិនិងសុខនោះ កាលបើដូច្នេះអរិយសាវ័ក​​​នោះ ទើបឈ្មោះថា មិន​វិលត្រឡប់មករកកាម​ទាំងឡាយ​ទៀត​ឡើយ​ ។ បពិត្រមហានាម ប៉ុន​អម្បាល​​តថាគត កាលនៅជាពោធិសត្វ មិនទាន់​បាន​ត្រាស់​ដឹង ក្នុងកាលមុន អំពី​កាល​ត្រាស់ដឹងនៅឡើយ បានឃើញច្បាស់តាម​ពិត ដោយ​បញ្ញា​ដ៏​ប្រពៃ​យ៉ាងនេះថា កាមទាំងឡាយ មានសេចក្តី​សុខតិច មានទុក្ខច្រើន មាន​សេចក្តី​ចង្អៀតចង្អល់​ច្រើន ទោសក្នុងកាម​ទាំងឡាយ​នុ៎ះ មានច្រើនក្រៃពេក ។ តថាគត​នោះ វៀរចាក​កាម​ទាំងឡាយ វៀរចាក​​អកុសលធម៌ទាំងឡាយហើយ តែមិនទាន់បាននូវបីតិ និងសុខ ឬគុណ​ជាត​ដទៃ​ដែលល្អិត លើសជាងបីតិ និងសុខនោះ កាល​បើ​ដូច្នេះ តថាគតនោះ ក៏ដឹងប្រាកដថា អាត្មាអញត្រឡប់​មក​រក​កាមទាំងឡាយ​វិញ ដោយពិត ។ បពិត្រ​មហានាម លុះ​កាល​ណា​តថាគត បានឃើញច្បាស់ តាមសេចក្តីពិត ដោយ​​​បញ្ញា​ដ៏​ប្រពៃយ៉ាងនេះថា កាម​ទាំងឡាយមានសេចក្តី​សុខ​តិច មាន​ទុក្ខ​ច្រើន មានសេចក្តី​ចង្អៀត​ចង្អល់​ច្រើន ទោសក្នុងកាម​ទាំង​ឡាយ​​នុ៎ះ មាន​ច្រើន​ក្រៃពេក ។ តថាគតនោះឯង បាន​វៀរ​​ចាកកាមទាំងឡាយ វៀរចាក​អកុសល​ធម៌​ទាំងឡាយ ហើយបាននូវបីតិនិង​សុខ​ផង ឬគុណ​ជាត​ដទៃ​ដែលល្អិត លើស​ជាង​បីតិនិងសុខនោះផង កាល​បើ​ដូច្នេះ តថាគត ដឹង​ច្បាស់​​ថា មិនវិលត្រឡប់​មករក​កាមទាំងឡាយវិញឡើយ ។</p>
        <p><a class='ref km' id='km២១២' href='#km២១២'>២១២</a>ថ្វាយព្រះពរមហានាម ចុះអ្វីជាតម្រេករបស់កាមទាំងឡាយ ។ បពិត្រ​មហានា​ម កាមគុណទាំងនេះមាន ៥ ប្រការ ចុះកាមគុណ ៥ ប្រការ តើអ្វី​ខ្លះ គឺរូបទាំងឡាយដែលគប្បីដឹងច្បាស់បានដោយភ្នែក ជាទីប្រាថ្នា ជាទី​ត្រេកអរ ជាទីគាប់ចិត្ត ជាទីស្រឡាញ់ ត្រូវតាមចំណង់ ជាទីត្រេកត្រអាល ១ សំឡេង​ទាំងឡាយ ដែលគប្បីដឹងច្បាស់បានដោយត្រចៀក...១ ក្លិនទាំងឡាយ ដែល​គប្បីដឹងច្បាស់បានដោយច្រមុះ...១ រសទាំងឡាយ ដែលគប្បីដឹងច្បាស់​បាន​ដោយអណ្តាត...១ ផ្សព្វទាំងឡាយ ដែលគប្បីដឹងច្បាស់បានដោយកាយ ជាទី​ប្រាថ្នា ជាទីត្រេកអរ ជាទីគាប់ចិត្ត ជាទីស្រឡាញ់ ត្រូវតាមចំណង់ ជាទី​ត្រេក​ត្រអាល ១ បពិត្រមហានាម នេះឯងឈ្មោះថា កាមគុណ ៥ ប្រការ ។ បពិត្រ​​​​មហានាម ត្រង់ដែលសេចក្តីសុខ សោមនស្ស កើតឡើងព្រោះអាស្រ័យ​កាម​គុណទាំង ៥ នេះឯង ជាតំរេករបស់កាមទាំងឡាយ ។</p>
        <p><a class='ref km' id='km២១៣' href='#km២១៣'>២១៣</a>ថ្វាយព្រះពរមហានាម ចុះអ្វីជាទោសរបស់កាមទាំងឡាយ ។ បពិត្រ​​មហានាម កុលបុត្រក្នុងលោកនេះ ចិញ្ចឹមជីវិតដោយសេចក្តីប្រឹងប្រែង ដោយ​​​​សិល្បសាស្ត្រណានីមួយ ទោះបីដោយការរាប់ម្រាមដៃទទេក្តី ដោយ​ការ​រាប់​​​​​លេខនព្វន្តក្តី ដោយការរាប់ប្រមូលក្តី ដោយកសិកម្មក្តី ដោយ​វាណិជ្ជកម្ម​​​ក្តី ដោយគោរក្ខកម្មក្តី ដោយភាវៈនៃខ្លួនជាខ្មាន់ធ្នូក្តី ដោយភាវៈ​នៃ​ខ្លួន​​ជារាជ​បុរស​ក្តី ដោយសិល្បសាស្ត្រឯណានីមួយក្តី កុលបុត្រដែល​អាស្រ័យ​នូវ​​​​ការចិញ្ចឹម​ជីវិត ដោយការរាប់ម្រាមដៃទទេជាដើមនោះ តែងមានត្រជាក់​បៀត​បៀន មាន​ក្តៅបៀតបៀន ប៉ះពាល់ដោយសម្ផស្សនៃរបោមមូស ខ្យល់ កំដៅ​ថ្ងៃ និងពស់​តូច ពស់ធំ ស្លាប់ខ្លួនដោយសេចក្តីស្រេកឃ្លាន បពិត្រ​មហា​នាម នេះឯងជា​ទោសរបស់កាមទាំងឡាយ ដែលបុគ្គលគប្បីឃើញទាន់ភ្នែក ជាគំនរ​នៃទុក្ខ មាន​​កាម​ជាហេតុ មានកាមជាគ្រឿងប្រគល់ឲ្យនូវផល មានកាម​ជា​គ្រឿងផ្តួច​ផ្តើម ជាបច្ច័យនៃកាមទាំងឡាយមែនពិត ។ បពិត្រមហានាម កាល​បើ​កុលបុត្រ​នោះ ប្រឹងប្រែង ខ្នះខ្នែង ខ្មីឃ្មាត យ៉ាងនេះហើយ ភោគៈទាំង​នោះ ក៏មិនបាន​សម្រេចកុលបុត្តនោះ តែងក្រៀមក្រំចិត្ត លំបាក ខ្សឹកខ្សួល គក់​ទ្រូង ទ្រហោយំ ដល់នូវសេចក្តីវង្វេងថា ឱ សេចក្តីប្រឹងប្រែងរបស់អញ អស្ចារ្យឥត​ការ​សោះ ឱ សេចក្តីព្យាយាមរបស់អញ ឥតផលប្រយោជន៍សោះ ។ បពិត្រ​មហានាម នេះ​ឯង​ជាទោស របស់កាមទាំងឡាយ ដែលបុគ្គលគប្បី​ឃើញ​ទាន់​ភ្នែក ជាគំនរនៃ​ទុក្ខ មានកាមជាហេតុ មានកាមជាគ្រឿងប្រគល់ឲ្យនូវផល មាន​កាម​ជាគ្រឿង​ផ្តួច​ផ្តើម ជាបច្ច័យនៃកាមទាំងឡាយមែនពិត ។ បពិត្រមហានាម កាល​បើ​​កុលបុត្តនោះ ខំប្រឹងប្រែង ខ្នះខ្នែង ព្យាយាមយ៉ាងនេះហើយ ភោគៈ​ទាំង​នោះ ក៏​បានសម្រេច កុលបុត្តនោះតែងរងទុក្ខទោមនស្ស ព្រោះហេតុ​នៃ​ការ​រក្សា​​នូវ​ភោគៈ​ទាំងឡាយនោះថា ធ្វើម្តេចហ្ន៎ កុំឲ្យព្រះរាជាទាំងឡាយ នាំ​យក​ភោគៈ​ទាំងឡាយ​របស់អាត្មាអញទៅបាន កុំឲ្យចោរទាំងឡាយ​លួចយក​ទៅ​បាន កុំឲ្យ​ភ្លើង​ឆេះបាន កុំឲ្យទឹកនាំយកទៅបាន កុំឲ្យអ្នកទទួល​មត៌ក​ទាំងឡាយ ដែល​មិន​​ជាទីស្រឡាញ់ នាំយកទៅបាន ។ កាលកុលបុត្តនោះ ខំ​រក្សា​​​គ្រប់​គ្រង​យ៉ាង​នេះ​ហើយ ក៏គង់តែព្រះរាជាទាំងឡាយ រឹបយកនូវ​ភោគៈ​ទាំង​នោះ​ទៅក្តី ចោរ​ទាំងឡាយ លួចយកទៅក្តី ភ្លើងឆេះអស់ក្តី ទឹកបន្សាត់​ទៅ​ក្តី អ្នកទទួល​មត៌ក​ទាំងឡាយ មិនជាទីស្រឡាញ់ ទាមយកចំណែកទៅក្តី កុល​បុត្ត​នោះ តែងក្រៀម​ក្រំចិត្ត លំបាក ខ្សឹកខ្សួល គក់ទ្រូង ទ្រហោយំ ដល់នូវ​សេចក្តី​វង្វេងថា ទ្រព្យណា​បាន​កើតមានហើយដល់អាត្មាអញ ឥឡូវនេះទ្រព្យ​នោះ​​ឯង ត្រឡប់ជាមិន​មាន​ដល់អាត្មាអញវិញឡើយ ។ បពិត្រមហានាម នេះ​ឯង​ជា​ទោសរបស់កាម​ទាំង​ឡាយ ដែលបុគ្គលគប្បីឃើញទាន់ភ្នែក ជាគំនរ​នៃ​ទុក្ខមានកាមជាហេតុ មាន​កាម​ជា​គ្រឿងប្រគល់ឲ្យនូវផល មានកាមជា​គ្រឿង​ផ្តួច​ផ្តើម ជាបច្ច័យនៃកាម​ទាំងឡាយ​មែនពិត ។</p>
        <p><a class='ref km' id='km២១៤' href='#km២១៤'>២១៤</a>ថ្វាយព្រះពរមហានាម មួយទៀត ព្រោះតែមានកាមជាហេតុ មាន​កាម​ជាគ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យ​នៃ​កាម​​ទាំងឡាយ​មែនពិត បានជាព្រះរាជាទាំងឡាយ ទាស់ទែងគ្នានឹងព្រះរាជា​ទាំងឡាយ​​ខ្លះ ក្សត្រទាំងឡាយទាស់ទែងគ្នា នឹងក្សត្រទាំងឡាយខ្លះ ព្រាហ្មណ៍​ទាំងឡាយ ទាស់ទែងគ្នានឹងព្រាហ្មណ៍ទាំងឡាយខ្លះ គហបតីទាំងឡាយ ទាស់​ទែង​​គ្នា នឹងគហបតីទាំងឡាយខ្លះ មាតាទាស់ទែងគ្នានឹងបុត្តខ្លះ បុត្រទាស់​ទែង​​​គ្នានឹងមាតាខ្លះ បិតាទាស់ទែងគ្នានឹងបុត្តខ្លះ បុត្តទាស់ទែងគ្នានឹងបិតាខ្លះ បង​ប្អូនប្រុសគ្នាទាស់ទែងគ្នា នឹងបងប្អូនប្រុសខ្លះ បងប្អូនប្រុសទាស់ទែងគ្នា នឹង​បង​ប្អូន​ស្រីខ្លះ បងប្អូនស្រីទាស់ទែងគ្នា នឹងបងប្អូនប្រុសខ្លះ សំឡាញ់​ទាស់​ទែង​គ្នា នឹងសំឡាញ់ខ្លះ ។ ពួកមនុស្សទាំងនោះ ក៏ដល់នូវសេចក្តីឈ្លោះប្រកែក ប្រកាន់​ខុស ទាស់ទែងគ្នាក្នុងទីនោះ ហើយប្រហារគ្នានឹងគ្នាដោយដៃខ្លះ ប្រហារ​គ្នា​ដោយដុំដីខ្លះ ប្រហារគ្នាដោយដំបងខ្លះ ប្រហារគ្នាដោយគ្រឿង​សស្ត្រា​​​វុ​ធខ្លះ ពួក​ម​នុស្សទាំងនោះ ក៏ដល់នូវសេចក្តីស្លាប់ខ្លះ ដល់នូវសេចក្តីទុក្ខស្ទើ​តែ​នឹង​ស្លាប់​ខ្លះក្នុងទីនោះ ។ បពិត្រមហានាម នេះឯងជាទោសរបស់កាម​ទាំង​ឡាយ ដែល​បុគ្គលគប្បីឃើញទាន់ភ្នែក ជាគំនរនៃទុក្ខមានកាមជាហេតុ មាន​កាម​ជា​គ្រឿង​ប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យ​នៃ​កាម​ទាំង​ឡាយ​​​​​មែនពិត ។</p>
        <p><a class='ref km' id='km២១៥' href='#km២១៥'>២១៥</a>ថ្វាយព្រះពរមហានាម មួយទៀត ព្រោះតែមានកាមជាហេតុ មាន​កាមជាគ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យ​នៃ​កាម​​​ទាំងឡាយមែនពិត បានជាមនុស្សទាំងឡាយកាន់យកនូវដាវ និងខែល កាន់​យកនូវធ្នូ សៀតបំពង់ព្រួញចូលទៅកាន់សង្គ្រាម ដែលលើកជាក្បួនទ័ព មកទាំងសងខាង កាលដែលគេបាញ់ព្រួញមកក្តី កាលដែល​គេពួយ​លំពែង​មក​ក្តី កាលដែលគេងាដាវឡើងក្តី ពួកមនុស្សទាំងនោះក៏បាញ់គ្នា ដោយព្រួញខ្លះ ចាក់គ្នាដោយលំពែងខ្លះ កាប់ក្បាលគ្នាដោយដាវខ្លះ ក្នុងសង្គ្រាមនោះ ពួក​មនុស្ស​ទាំងនោះ ដល់នូវសេចក្តីស្លាប់ខ្លះ ដល់នូវសេចក្តីទុក្ខ ស្ទើតែនឹងស្លាប់ខ្លះ ក្នុង​សង្គ្រាមនោះ ។ បពិត្រមហានាម នេះឯងជាទោសរបស់កាមទាំងឡាយ ដែល​​​បុគ្គល​គប្បីឃើញទាន់ភ្នែក មានកាមជាហេតុ មានកាមជា​គ្រឿង​ប្រគល់​ឲ្យ​នូវ​​​ផល មានកាមជាគ្រឿងផ្តួចផ្តើម ជាបច្ច័យនៃកាមទាំងឡាយមែនពិត ។</p>
        <p><a class='ref km' id='km២១៦' href='#km២១៦'>២១៦</a>ថ្វាយព្រះពរមហានាម មួយទៀត ព្រោះតែមានកាមជាហេតុ មាន​​កាមជាគ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យនៃ​កាម​​​ទាំងឡាយមែនពិត បានជាពួកមនុស្សទាំងនោះ កាន់យកនូវដាវនិងខែល កាន់​ធ្នូសៀតបំពង់ព្រួញ ចូលទៅកាន់បន្ទាយ ដែលលាបបូកដោយបាយអរ កាល​ដែល​គេបាញ់ព្រួញមកក្តី កាលដែលគេពួយលំពែងមកក្តី កាលដែល​គេ​ងា​ដាវ​ឡើងក្តី ពួកមនុស្សទាំងនោះក៏បាញ់គ្នាដោយព្រួញខ្លះ ចាក់​គ្នាដោយ​លំពែង​ខ្លះ បាចសាចដាក់គ្នាដោយអាចម៍គោជ្រាយខ្លះ ញាំញីគ្នាដោយ​រនាស់​ដែក​ខ្លះ កាប់ក្បាលគ្នាដោយដាវខ្លះ ក្នុងបន្ទាយនោះ ពួកមនុស្សទាំងនោះ ដល់​នូវ​សេចក្តីស្លាប់ខ្លះ ដល់នូវសេចក្តីទុក្ខស្ទើតែនឹងស្លាប់ខ្លះ ក្នុងបន្ទាយនោះ ។ បពិត្រមហានាម នេះឯងជាទោសរបស់កាមទាំងឡាយ ដែលបុគ្គល​គប្បី​ឃើញ​ទាន់​ភ្នែកជាគំនរនៃទុក្ខ មានកាមជាហេតុ មានកាមជាគ្រឿង​ប្រគល់​ឲ្យ​នូវ​ផល មានកាមជាគ្រឿងផ្តួចផ្តើម ជាបច្ច័យនៃកាមទាំងឡាយមែនពិត ។</p>
        <p><a class='ref km' id='km២១៧' href='#km២១៧'>២១៧</a>ថ្វាយព្រះពរមហានាម មួយទៀត ព្រោះតែមានកាមជាហេតុ មានកាម​ជាគ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យ​នៃ​កាម​​ទាំងឡា​យមែនពិត មនុស្សទាំងឡាយក៏កាត់នូវជញ្ជាំងផ្ទះខ្លះ ប្លន់ខ្លះ កំហែង​​យកទ្រព្យក្នុងផ្ទះមួយ ៗ ខ្លះ ឈរស្កាត់ច្រកផ្លូវខ្លះ គប់រកនូវភរិយារបស់​អ្នក​ដទៃខ្លះ ព្រះរាជាទាំងឡាយចាប់មនុស្សទាំងនោះបានហើយ ត្រាស់​បង្គាប់​ឲ្យ​ធ្វើកម្មករណ៍ទាំងឡាយ មានប្រការផ្សេង ៗ គឺឲ្យវាយដោយរំពាត់ខ្លះ ឲ្យ​វាយ​ដោយផ្តៅខ្លះ ឲ្យវាយដោយដំបងខ្លីខ្លះ ។បេ។ ធ្វើ​​នូវ​ជោតិមាលិក កម្មគឺអំពើដែលធ្វើខ្លួនមនុស្សឲ្យដូចជាផ្កាភ្លើងខ្លះធ្វើនូវហត្ថប្បជ្ជោតិកកម្មគឺអំពើដែលធ្វើដូច​ជាពន្លាត់​ស្បែក​ពពែ​​​ខ្លះ ធ្វើនូវចីរកវាសិកកម្មគឺអំពើដែលគេធ្វើ ឲ្យដូចជាស្លៀក​សំពត់​សម្បក​ឈើ​ខ្លះ ធ្វើនូវឯណេយ្យកកម្មគឺអំពើដែលធ្វើឲ្យដូចជាជើងសត្វទ្រាយខ្លះ ធ្វើ​នូ​វ​ពលិស​មំសិកកម្មគឺអំពើដែលគេថ្ពក់មាត់ដោយកាង ឬសន្ទូចខ្លះធ្វើនូវ​កហាបណ​កកម្មគឺអំពើដែលគេធ្វើឲ្យខូចសរីរៈប្រមាណប៉ុនកហាបណៈខ្លះ ធ្វើ​​នូវ​ខារាបដិច្ឆកកម្មគឺអំពើដែលគេយកទឹកផ្សា ស្រោចខ្លះ ធ្វើនូវ​បលិឃប​-រិវត្តិ​​​​កកម្មគឺអំពើដែលគេធ្វើ ឲ្យដូចជាបង្វិលជើងគុល ឬសសរគោលខ្លះ ធ្វើ​​នូវ​​បលាលបីឋកកម្មគឺអំពើដែលគេធ្វើឲ្យដូចជាកណ្តាប់ចំបើងខ្លះ ស្រោច​ដោយ​​ប្រេង​​ដែលក្តៅខ្លះ ឲ្យឆ្កែខាំខ្លះ ឲ្យដេកផ្ងារខ្លះ លើឈើ​អណ្តោត​ទាំង​រស់​ខ្លះ កាត់​ក្បាល​​ដោយដាវខ្លះ មនុស្សទាំងនោះ ក៏ដល់នូវសេចក្តីស្លាប់ខ្លះ ដល់​នូវ​​​សេចក្តី​ទុក្ខស្ទើរតែនឹងស្លាប់ខ្លះ ក្នុងទីនោះ ។ បពិត្រមហានាម នេះ​ឯង​ជា​ទោស របស់​កាមទាំងឡាយ ដែលបុគ្គលគប្បីឃើញទាន់ភ្នែកជាគំនរនៃទុក្ខ មាន​កាម​ជា​ហេតុ មានកាមជាគ្រឿងប្រគល់ឲ្យនូវផល មាន​កាម​ជា​គ្រឿ​ង​ផ្តួច​ផ្តើម ជា​បច្ច័យ​នៃកាមទាំងឡាយ មែនពិត ។</sup></p>
        <p><a class='ref km' id='km២១៨' href='#km២១៨'>២១៨</a>បពិត្រមហានាម មួយទៀត ព្រោះតែមានកាមជាហេតុ មានកាម​ជា​គ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យនៃកាម​ទាំង​ឡាយ​​មែនពិត បានជាជនទាំងឡាយ ប្រព្រឹត្តទុច្ចរិតដោយកាយ ប្រព្រឹត្ត​ទុច្ចរិត​ដោយវាចា ប្រព្រឹត្តទុច្ចរិតដោយចិត្តជនទាំងឡាយនោះ ប្រព្រឹត្ត​ទុច្ចរិត​ដោយ​កាយ ប្រព្រឹត្តទុច្ចរិតដោយវាចា ប្រព្រឹត្តទុច្ចរិតដោយចិត្តហើយ លុះដល់បែក​ធ្លាយ​​រាងកាយ បន្ទាប់អំពីមរណៈទៅ ក៏ទៅកើតឯអបាយ ទុគ្គតិ វិនិបាត នរក ។ បពិត្រ​មហានាម នេះឯង ជាទោសរបស់កាមទាំងឡាយ ដែលប្រព្រឹត្តទៅក្នុង​សម្បរាយិកភព ជាគំនរនៃទុក្ខមានកាមជាហេតុ មានកាមជាគ្រឿង​ប្រគល់​ឲ្យ​នូវ​ផល មានកាមជាគ្រឿងផ្តួចផ្តើម ជាបច្ច័យនៃកាមទាំងឡាយ មែនពិត ។</p>
        <p><a class='ref km' id='km២១៩' href='#km២១៩'>២១៩</a>មហាបពិត្រ មានកាលសម័យថ្ងៃមួយ តថាគត នៅឰដ៍ភ្នំគិជ្ឈកូដ ទៀប​ក្រុងរាជគ្រឹះ ។ សម័យនោះឯង ពួកនិគ្រន្ថជាច្រើន ជាអ្នកឈរ​ងើយ​លើ​ផ្ទៃ​កាឡសិលា ទៀបភ្នំឥសិគិលិជាអ្នកឃាត់អាសនៈ តែងទទួលនូវវេទនា ជា​ទុក្ខ​​ដ៏ខ្លាំងក្លា ក្រហល់ក្រហាយដែលកើតអំពីសេចក្តីព្យាយាម ។ បពិត្រ​មហា​នាម គ្រានោះឯង តថាគតក្រោកអំពីទីសម្ងំក្នុងវេលាល្ងាច ហើយ​ចូល​ទៅ​ឯកាឡ​សិលា ខាងភ្នំឥសិគិលិសំដៅទៅត្រង់ទីដែលពួកនិគ្រន្ថនៅ លុះចូលទៅ​ដល់​ហើយ បានសួរពួកនិគ្រន្ថទាំងនោះដូច្នេះថា ម្នាលអាវុសោនិគ្រន្ថ​ទាំង​ឡាយ ចុះព្រោះហេតុអ្វី បានជាអ្នកទាំងឡាយនាំគ្នាឈរងើយ ឃាត់អាសនៈ ទទួល​នូវវេទនាជាទុក្ខដ៏ខ្លាំងក្លា ក្រហល់ក្រហាយ ដែលកើតអំពីសេចក្តី​ព្យាយាម​ដូច្នេះ ។ បពិត្រមហានាម កាលតថាគតសួរយ៉ាងនេះហើយ និគ្រន្ថ​ទាំងនោះ បាននិយាយតបពាក្យនេះ នឹងតថាគតថា ម្នាលអាវុសោ និគ្រន្ថនាដ​បុត្រ (ជាគ្រូយើង) ជាអ្នកដឹងសព្វ ឃើញសព្វ ប្តេជ្ញានូវញាណទស្សនៈគឺការ​ដឹង និងការឃើញមិនមានសេសសល់ថា អាត្មាអញកាលដើរក្តី ឈរក្តី ដេក​លក់​ក្តី ភ្ញាក់ឡើងក្តី ក៏មានញាណទស្សនៈតាំងស៊ប់ជានិច្ច មិនដែលដាច់ និគ្រន្ថ​នាដ​បុត្រនោះ ពោលយ៉ាងនេះថា ម្នាលនិគ្រន្ថទាំងឡាយដ៏ចម្រើនបាបកម្ម​ដែល​អ្នក​ទាំងឡាយ បានធ្វើហើយក្នុងកាលមុនក៏មានដែរ អ្នកទាំងឡាយចូរ​ញុំាង​បាបកម្ម​នោះ ឲ្យសាបសូន្យទៅ ដោយអំពើកម្រដ៏ជាទុក្ខនេះ ក៏ការដែល​អ្នក​ទាំងឡាយ សង្រួមដោយកាយ សង្រួមដោយវាចា សង្រួមដោយចិត្តក្នុងអំពើ​ដ៏កម្រនុ៎ះ ក្នុងកាលឥឡូវនេះ នោះឈ្មោះថាមិនធ្វើនូវបាបកម្មតទៅ ព្រោះ​ហេតុ​នោះ កម្មចាស់ទាំងឡាយដែលវិនាសទៅ ដោយសារសេចក្តីព្យាយាម ទាំងកម្មថ្មីទាំងឡាយដែលមិនបានធ្វើ ឈ្មោះថា នឹងមិនមានការជាប់តាមតទៅ ព្រោះ​មិនមានការជាប់តាមតទៅ ឈ្មោះថា នឹងអស់ទៅនៃកម្ម ព្រោះ​អស់​ទៅ​នៃ​កម្ម ឈ្មោះថា នឹងអស់ទៅនៃទុក្ខ ព្រោះអស់ទៅនៃទុក្ខ ឈ្មោះថា នឹងអស់​ទៅ​នៃវេទនា ព្រោះអស់ទៅនៃវេទនា ឈ្មោះថា ទុក្ខទាំងពួងនឹងសាបសូន្យទៅ ក៏ពាក្យនោះឯង តែងគាប់ចិត្តផង គួរផងដល់យើងទាំងឡាយ យើងទាំង​ឡាយ ​ជាអ្នកមានចិត្តរីករាយ ដោយពាក្យនោះ ។</p>
        <p><a class='ref km' id='km២២០' href='#km២២០'>២២០</a>បពិត្រមហានាម កាលនិគ្រន្ថទាំងឡាយ ពោលយ៉ាងនេះហើយ តថាគតក៏បានសួរនិគ្រន្ថទាំងនោះ ដូច្នេះថា ម្នាលអាវុសោនិគ្រន្ថទាំងឡាយ ចុះអ្នកទាំងឡាយដឹងថា យើងទាំងឡាយធ្លាប់កើតក្នុងកាលមុន ឬមិនដឹងថា មិនធ្លាប់កើតក្នុងកាលមុនទេ ។ និគ្រន្ថទាំងឡាយឆ្លើយតបថា ម្នាលអាវុសោ ដំណើរនេះ យើងខ្ញុំមិនបានដឹងទេ ។ ម្នាលអាវុសោនិគ្រន្ថទាំងឡាយ ចុះអ្នក​ទាំងឡាយ ដឹងថាយើងទាំងឡាយបានធ្វើនូវបាបកម្ម ក្នុងកាលមុនឬមិនដឹងថា មិនបានធ្វើនូវបាបកម្មក្នុងកាលមុនទេ ។ ម្នាលអាវុសោ ដំណើរនេះ យើងខ្ញុំមិន​បាន​ដឹងទេ ។ ម្នាលអាវុសោនិគ្រន្ថទាំងឡាយ ចុះអ្នកទាំងឡាយ ដឹងថា យើងទាំងឡាយ បានធ្វើនូវបាបកម្មមានសភាពយ៉ាងនេះខ្លះ យ៉ាងនោះខ្លះ ដូច្នេះ​ដែរឬ ។ ម្នាលអាវុសោ ដំណើរនេះ យើងខ្ញុំមិនបានដឹងទេ ។ ម្នាល​អាវុសោនិគ្រន្ថទាំងឡាយ ចុះអ្នកទាំងឡាយ ដឹងថាទុក្ខមានប្រមាណប៉ុណ្ណេះ សាបសូន្យហើយឬ ទុក្ខមានប្រមាណប៉ុណ្ណេះ គប្បីសាបសូន្យទៅឬ កាលបើ​ទុក្ខ​មានប្រមាណប៉ុណ្ណេះសាបសូន្យហើយ ទុក្ខទាំងអស់នឹងសាបសូន្យទៅ ដូច្នេះ​ដែរ​ឬ​ ។ ម្នាលអាវុសោ ដំណើរនេះ យើងខ្ញុំមិនបានដឹងទេ ។ ម្នាល​អាវុសោនិគ្រន្ថទាំងឡាយ ចុះអ្នកទាំងឡាយ ដឹងថាក្នុងសាសនារបស់ពួកអ្នក មានការលះបង់នូវធម៌ទាំងឡាយជាអកុសល ញុំាងធម៌ទាំងឡាយ ជាកុសល ឲ្យកើតឡើងក្នុងបច្ចុប្បន្ននេះ ដូច្នេះដែរឬ ។ ម្នាលអាវុសោ ដំណើរនេះ យើងមិនបានដឹងទេ ។ ម្នាលអាវុសោនិគ្រន្ថទាំងឡាយ បានឮថាអ្នក​ទាំងឡាយ មិនដឹងថា យើងទាំងឡាយធ្លាប់កើតក្នុងកាលមុន មិនមែនថា មិនធ្លាប់​កើត​ដូច្នេះ​ទេ មិនដឹងថាយើងទាំងឡាយបានធ្វើនូវបាបកម្មក្នុងកាលមុន មិនមែន​ថា​មិនបានធ្វើដូច្នេះទេ មិនដឹងថាយើងទាំងឡាយបានធ្វើបាបកម្ម មានសភាព​យ៉ាង​នេះខ្លះ យ៉ាងនោះខ្លះ ដូច្នេះទេ មិនបានដឹងថាទុក្ខមានប្រមាណ​ប៉ុណ្ណេះ​សាបសូន្យហើយ ឬទុក្ខមានប្រមាណប៉ុណ្ណេះគប្បីសាបសូន្យទៅ ឬក៏កាល​បើ​ទុក្ខ មានប្រមាណប៉ុណ្ណេះសាបសូន្យទៅហើយ ទុក្ខទាំងអស់ក៏នឹងសាប​សូន្យ​ទៅ​ដូច្នេះទេ មិនបានដឹងថាក្នុងសាសនារបស់ពួកអ្នក មានការលះបង់​នូវ​ធម៌​ទាំងឡាយជាអកុសល ញុំាងធម៌ទាំងឡាយជាកុសលឲ្យកើតឡើង ក្នុង​បច្ចុប្បន្ន​​នេះ ដូច្នេះទេ ម្នាលអាវុសោនិគ្រន្ថទាំងឡាយ កាលបើយ៉ាងនេះ មានតែជន​ទាំងឡាយ​ណាក្នុងលោក ដែលជាអ្នកមានមារយាទអាក្រក់ មានដៃប្រឡាក់​ដោយឈាម មានការងារអាក្រក់ ជនទាំងនោះ លុះបានកើត​មក​ជា​មនុស្ស​ក្នុង​កាល​ជាខាងក្រោយ ក៏បួសក្នុងពួកនិគ្រន្ថទៀតឬអ្វី ។ ពួកនិគ្រន្ថឆ្លើយតបថា អាវុសោ​គោតម បុគ្គលនឹងត្រូវបាននូវសេចក្តីសុខ ដោយសារសេចក្តី​សុខ​តែ​ម្យ៉ាង​ក៏ទេ អាវុសោគោតម បុគ្គលនឹងត្រូវបាននូវសេចក្តីសុខ ដោយសារសេចក្តី​ទុក្ខ​ក៏មាន អាវុសោគោតម បុគ្គលនឹងត្រូវបាននូវសេចក្តីសុខ ដោយសារសេចក្តី​សុខក៏មាន ដូចព្រះបាទមាគធសេនិយពិម្ពិសាររាជ ទ្រង់សោយនូវសេចក្តីសុខ ព្រះបាទមាគធសេនិយពិម្ពិសាររាជ ទ្រង់គង់នៅជាសុខ លើសលុបជាង​ព្រះ​គោត​ម​​ដ៏មានអាយុ ។ តថាគតតបថា ពួកនិគ្រន្ថដ៏មានអាយុ មិនបាន​ពិចារ​-ណា ហើយស្រាប់តែពោលវាចាដោយរហ័សថា អាវុសោគោតម បុគ្គលនឹង​ត្រូវ​បាននូវសេចក្តីសុខ ដោយសារសេចក្តីសុខតែម្យ៉ាងក៏ទេ បុគ្គលនឹងត្រូវ​បាន​នូវ​សេចក្តី​សុខ ដោយសារសេចក្តីទុក្ខក៏មាន អាវុសោគោតម បុគ្គលនឹងត្រូវ​បាន​នូវ​សេចក្តីសុខ ដោយសារសេចក្តីសុខក៏មាន ដូចព្រះបាទមាគធសេនិយពិម្ពិ​-សាររាជ ទ្រង់សោយនូវសេចក្តីសុខ ព្រះបាទមាគធសេនិយពិម្ពិសាររាជ ទ្រង់​គង់​នៅជាសុខ លើសលុបជាងព្រះគោតមដ៏មានអាយុដូច្នេះ ចំណែក​ខាង​តថាគត​ឯង គង់មានគេសាកសួរក្នុងដំណើរនុ៎ះថា បណ្តាអ្នកដ៏មាន​អាយុ​ទាំងឡាយ ចុះព្រះបាទមាគធសេនិយពិម្ពិសាររាជ និងព្រះគោតមដ៏មានអាយុ នរណានៅជាសុខជាង ។ ពួកនិគ្រន្ថឆ្លើយតបថា អាវុសោគោតម ពួកយើងខ្ញុំ ពិតជាមិនបានពិចារណា ហើយស្រាប់តែពោលវាចាដោយរហ័សថា អាវុសោ​គោតម បុគ្គលនឹងត្រូវបាននូវសេចក្តីសុខ ដោយសារសេចក្តីសុខតែម្យ៉ាងក៏ទេ បុគ្គលនឹងត្រូវបាននូវសេចក្តីសុខ ដោយសារសេចក្តីទុក្ខក៏មាន អាវុសោគោតម បុគ្គលនឹងត្រូវបាននូវសេចក្តីសុខ ដោយសារសេចក្តីសុខក៏មាន ដូចព្រះបាទ-មា​គធ​សេនិយ​ពិម្ពិសាររាជ ទ្រង់សោយនូវសេចក្តីសុខ ព្រះបាទមាគធសេ​និយ​-ពិម្ពិ​សាររាជ ទ្រង់គង់នៅជាសុខលើសលុបជាងព្រះគោតមដ៏មានអាយុ ដូច្នេះ​មែន​ហើយ តែថាដំណើរនុ៎ះ ចូរលើកទុកសិនចុះ ឥឡូវនេះពួកខ្ញុំនឹងសូម​សួរ​ព្រះគោតមដ៏មានអាយុថា បណ្តាអ្នកដ៏មានអាយុទាំងឡាយ ចុះព្រះបាទមាគ-​ធសេនិយពិម្ពិសារាជ និងព្រះគោតមដ៏មានអាយុ នរណានៅជាសុខជាង ។ តថាគតឆ្លើយថា ម្នាលអាវុសោនិគ្រន្ថទាំងឡាយ បើដូច្នោះ តថាគតនឹង​ត្រឡប់​សួរអ្នកទាំងឡាយក្នុងរឿងនោះវិញ អ្នកទាំងឡាយចូលចិត្តយ៉ាងណា គប្បី​ព្យាករ​រឿងនោះ យ៉ាងនោះចុះ ម្នាលអាវុសោនិគ្រន្ថទាំងឡាយ ចុះអ្នក​ទាំង​ឡាយ​សំគាល់សេចក្តីនោះ ថាដូចម្តេច ព្រះបាទមាគធសេនិយពិម្ពិសាររាជ ទ្រង់​អាច​មិនកំរើកព្រះកាយ មិនពោលព្រះវាចា ប្រថាប់នៅ សោយសេចក្តី​សុខ​តែ​ម្យ៉ាង អស់ ៧ យប់ ៧ ថ្ងៃបានឬទេ ។ ពួកនិគ្រន្ថតបថា ម្នាលអាវុសោ មិនបានទេ ។ តថាគតសួរថា ម្នាលអាវុសោនិគ្រន្ថទាំងឡាយ អ្នកទាំងឡាយ សំគាល់​សេចក្តីនោះ ថាដូចម្តេច ព្រះបាទមាគធសេនិយពិម្ពិសាររាជ ទ្រង់មិន​អាច​​កំរើកព្រះកាយ មិនពោលព្រះវាចាប្រថាប់នៅ សោយចំពោះ​នូវ​សេចក្តី​សុខ​តែម្យ៉ាង អស់ ៦ យប់ ៦ ថ្ងៃ... អស់ ៥ យប់ ៥ ថ្ងៃ... អស់ ៤ យប់ ៤ ថ្ងៃ.. អស់ ៣ យប់ ៣ ថ្ងៃ... អស់ ២ យប់ ២​ ថ្ងៃ.. អស់ ១ យប់ ១ ថ្ងៃ បានឬទេ ។ ពួកនិគ្រន្ថឆ្លើយតបថា ម្នាលអាវុសោ មិនបានទេ ។ តថាគតពោលថា ម្នាល​អាវុសោ​និគ្រន្ថទាំងឡាយ តថាគតហ្នឹងឯង ទើបអាចមិនកំរើកកាយ មិន​ពោល​វាចា សោយចំពោះនូវសេចក្តីសុខ អស់ ១ យប់ ១ ថ្ងៃបាន ។ ម្នាលអាវុសោ​និគ្រន្ថ​ទាំងឡាយ តថាគតហ្នឹងឯងទើបអាចមិនកំរើកកាយ មិនពោលវាចា សោយ​ចំពោះនូវសេចក្តីសុខ អស់ ២ យប់ ២ ថ្ងៃ.. អស់ ៣ យប់ ៣ ថ្ងៃ... អស់​៤​យប់ ៤​ ថ្ងៃ... អស់ ៥ យប់ ៥ ថ្ងៃ... អស់ ៦ យប់ ៦ ថ្ងៃ.. អស់ ៧ យប់ ៧ ថ្ងៃបាន ។ ម្នាលអាវុសោនិគ្រន្ថទាំងឡាយ អ្នកទាំងឡាយ សំគាល់សេចក្តីនោះ ថាដូចម្តេច កាលបើហេតុយ៉ាងនេះមានហើយ ព្រះបាទមាគធសេ​និយពិម្ពិ​សាររាជ និង​តថាគត នរណានៅជាសុខជាង ។ ពួកនិគ្រន្ថទាំងឡាយ​ឆ្លើយ​តប​ថា កាល​បើ​ហេតុយ៉ាងនេះមានហើយ ព្រះគោតមដ៏មានអាយុ ព្រះអង្គ​តែង​គង់​នៅ​ជាសុខ លើស​លុបជាព្រះបាទមាគធសេនិយពិម្ពិសាររាជ ។ លុះព្រះមាន​ព្រះ​ភាគ ទ្រង់​ត្រាស់​នូវព្រះសូត្រនេះចប់ហើយ មហានាមសក្យរាជ ក៏មានព្រះ​ហឫទ័យ​ទទួល​អំណរ ត្រេកអរចំពោះភាសិតនៃព្រះមានព្រះភាគ ។</p>
        <p>ចប់ ចូឡទុក្ខក្ខន្ធសូត្រ ទី ៤ តែប៉ុណ្ណេះ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>