<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn145' lang='km'>
        <header>
            <ul>
            </ul>
            <h1>បុណ្ណោវាទសូត្រ ទី ៣</h1>
        </header>
        <p><a class='ref km' id='km២២៩' href='#km២២៩'>២២៩</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ គង់នៅក្នុង​វត្តជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។​ គ្រានោះ​ឯង ព្រះបុណ្ណៈ​មានអាយុចេញចាកទីសម្ងំ ក្នុងវេលារសៀល ហើយ​ចូល​ទៅគាល់ព្រះមានព្រះភាគ លុះចូលទៅដល់ ថ្វាយបង្គំ​ព្រះមាន​ព្រះភាគ ហើយ​អង្គុយក្នុងទីសមគួរ ។ លុះព្រះបុណ្ណៈ មានអាយុ អង្គុយក្នុងទី​ដ៏សមគួរ​ហើយ បានក្រាបង្គំទូល ព្រះមានព្រះភាគយ៉ាងនេះថា បពិត្រព្រះអង្គដ៏​ចម្រើន សូមព្រះមានព្រះភាគ មេត្តាប្រោស ទូន្មាន​ខ្ញុំព្រះអង្គ​ដោយព្រះ ឱវាទ​យ៉ាងសង្ខេប លុះខ្ញុំព្រះអង្គស្ដាប់នូវ​ធម៌ របស់ព្រះមានព្រះភាគហើយ នឹងចេញ​ទៅតែម្នាកឯង មិនប្រមាទ មានព្យាយាមជា​គ្រឿងដុតបំផ្លាញ​កិលេស មានចិត្តបញ្ជូន ទៅកាន់ព្រះនិព្វាន សម្រេចសម្រាន្តឥរិយាបថ​ទាំង ៤ ។ ព្រះមានព្រះភាគត្រាស់ថា ម្នាលបុណ្ណៈ បើដូច្នោះ អ្នកចូរប្រុងស្ដាប់ ចូរ​ធ្វើទុកក្នុងចិត្តឲ្យល្អ តថាគតនឹងសំដែង ។ ព្រះបុណ្ណៈមានអាយុនោះទទួល ព្រះ​ពុទ្ធដីកា​របស់​ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km២៣០' href='#km២៣០'>២៣០</a>ព្រះមានព្រះភាគ ត្រាស់យ៉ាងនេះថា ម្នាលបុណ្ណៈ រូបដែល​គប្បីដឹងដោយភ្នែក ជាទីប្រាថ្នា ជាទីត្រេកអរ ជាទីគាប់ចិត្ត មានសភាពគួរ​ស្រឡាញ់ ប្រកបដោយកាម គួរឲ្យកើតតម្រេកក៏មាន បើភិក្ខុរីករាយ ពោល​សរសើរ ប្រកាន់ខ្ជាប់នូវរូបនោះ កាល ដែលភិក្ខុនោះរីករាយ ពោលសរសើរ ប្រកាន់ខ្ជាប់រូប​នោះ​ហើយ សេចក្ដីរីករាយ ក៏កើត​ឡើង ម្នាលបុណ្ណៈ តថាគត​ពោលថា ការកើតឡើងនៃសេចក្ដីទុក្ខ ព្រោះការកើតឡើងនៃ សេចក្ដីរីករាយ ។​ ម្នាលបុណ្ណៈ សំឡេងដែលគប្បី​ដឹងដោយត្រចៀក ... ក្លិនដែល​គប្បីដឹងដោយច្រមុះ ... រសដែលគប្បីដឹងដោយអណ្ដាត ... ផោដ្ឋព្វៈ​ដែល​គប្បីដឹងដោយកាយ ... ធម៌ដែលគប្បីដឹងដោយចិត្ត ជាទីប្រាថ្នា ជាទីត្រេអរ ជាទីគាប់ចិត្ត មានសភាពគួរស្រឡាញ់ ប្រកបដោយកាម គួរឲ្យកើត​តម្រេក​ក៏មាន បើភិក្ខុរីករាយ ពោលសរសើរ ប្រកាន់ខ្ជាប់នូវធម៌នោះ កាលដែល​ភិក្ខុនោះ រីករាយ ពោលសរសើរ ប្រកាន់ខ្ជាប់ នូវធម៌ នោះហើយ សេចក្ដី​រីករាយ​ក៏កើតឡើង ម្នាលបុណ្ណៈ តថាគតពោលថា ការកើតឡើងនៃសេចក្ដី​ទុក្ខ ព្រោះ​ការ​កើតឡើងនៃសេចក្ដីរីករាយ ។</p>
        <p><a class='ref km' id='km២៣១' href='#km២៣១'>២៣១</a>ម្នាលបុណ្ណៈ រូបដែលគប្បីដឹងដោយចក្ខុ ជាទីប្រាថ្នាជាទី​ត្រេកអរ ជាទីគាប់ចិត្ត មានសភាព​គួរ​ស្រឡាញ់ ប្រកបដោយកាម គួរឲ្យកើត​តម្រេកក៏មាន បើភិក្ខុមិនរីករាយ មិនពោលសរសើរ មិន​ប្រកាន់ខ្ជាប់​នូវរូប​នោះ កាលដែលភិក្ខុនោះមិន​រីករាយ មិនពោលសរសើរ មិនប្រកាន់ខ្ជាប់នូវ​រូបនោះហើយ សេចក្ដី​រីករាយក៏រលត់ទៅ ម្នាលបុណ្ណៈ តថាគតពោលថា ការរលត់សេចក្ដីទុក្ខ ព្រោះការ​រលត់​សេចក្ដី​រីករាយ ។ ម្នាលបុណ្ណៈ សំឡេង​ដែលគប្បីដឹងដោយត្រចៀក ... ក្លិនដែលគប្បីដឹងដោយច្រមុះ ... រសដែល​គប្បីដឹងដោយអណ្ដាត ... ផោដ្ឋព្វៈដែលគប្បីដឹងដោយកាយ ... ធម៌ដែល​គប្បី ដឹងដោយចិត្ត ជាទីប្រាថ្នា ជាទីត្រេអរ ជាទីគាប់ចិត្ត មានសភាពគួរ​ស្រឡាញ់ ប្រកបដោយកាម គួរឲ្យកើតតម្រេកក៏មាន បើភិក្ខុ​មិនរីករាយ មិន​ពោលសរសើរ មិនប្រកាន់ ខ្ជាប់នូវធម៌នោះ កាលដែលភិក្ខុនោះមិនរីករាយ មិនពោល​សរសើរ មិនប្រកាន់ខ្ជាប់ នូវធម៌នោះហើយ សេចក្ដីរីករាយ​ក៏រលត់​ទៅ ម្នាលបុណ្ណៈ តថាគតពោលថា ការរលត់​សេចក្ដីទុក្ខ ព្រោះការលត់​សេចក្ដីរីករាយ ។ ម្នាលបុណ្ណៈ តថាគតទូន្មាន​អ្នកដោយ​ឱវាទ​យ៉ាង​សង្ខេប​នេះឯងហើយ តើអ្នកនឹងនៅ​ក្នុងជនបទណា ។ ព្រះបុណ្ណៈក្រាបបង្គំទូលថា បពិត្រព្រះអង្គ​ដ៏​ចម្រើន ព្រះមានព្រះភាគ ទូន្មានខ្ញុំព្រះអង្គដោយ ឱវាទ​សង្ខេបនេះហើយ ខ្ញុំព្រះអង្គនឹងនៅក្នុង​ជនបទ​ឈ្មោះ​សុនាបរន្តៈ ។</p>
        <p><a class='ref km' id='km២៣២' href='#km២៣២'>២៣២</a>ព្រះមានព្រះភាគត្រាស់ថា ម្នាលបុណ្ណៈ ពួកមនុស្សអ្នកនៅ​ក្នុង​សុនាបរន្តជនបទ សុទ្ធ​តែ​កាច ៗ ម្នាលបុណ្ណៈ ពួកមនុស្ស អ្នកនៅក្នុង​សុនាបរន្តជនបទ សុទ្ធតែ រឹងរូស ម្នាលបុណ្ណៈ ប្រសិនបើ ពួកមនុស្ស​អ្នកនៅ​ក្នុងសុនាបរន្តជនបទ ជេរ គម្រាមអ្នក ម្នាលបុណ្ណៈ អ្នកនឹងប្រព្រឹត្ត​ក្នុងហេតុ​នោះ​ដូចម្ដេច​ទៅ ។ ព្រះបុណ្ណៈក្រាប​បង្គំទូលថា បពិត្រព្រះអង្គដ៏ចម្រើន ប្រសិនបើពួកមនុស្ស​អ្នកនៅក្នុង​សុនាបរន្ត​ជនបទ នឹងជេរ គម្រាមខ្ញុំព្រះអង្គ ខ្ញុំព្រះអង្គនឹងប្រព្រឹត្តក្នុងហេតុនោះ​ យ៉ាងនេះថា ពួកមនុស្សអ្នក​នៅ​ក្នុង​សុនាបរន្តជនបទនេះ ជាមនុស្សល្អ ពួកមនុស្សអ្នកនៅក្នុង​សុនាបរន្តជនបទ នេះ ល្អណាស់ហ្ន៎ ដោយហេតុ​មនុស្សទាំងនេះ មិនប្រហារអាត្មាអញ ដោយ បាតដៃ បពិត្រព្រះមានព្រះភាគ ខ្ញុំព្រះអង្គ​នឹងប្រព្រឹត្តក្នុងហេតុនុ៎ះយ៉ាងនេះ បពិត្រព្រះសុគត ខ្ញុំព្រះអង្គនឹងប្រព្រឹត្តក្នុងហេតុនុ៎ះយ៉ាងនេះ ។</p>
        <p><a class='ref km' id='km២៣៣' href='#km២៣៣'>២៣៣</a>ព្រះមានព្រះភាគសួរថា ម្នាលបុណ្ណៈ ប្រសិនបើ ពួកមនុស្ស​អ្នកនៅ​ក្នុងសុនាបរន្តជនបទ នឹងប្រហារអ្នក ដោយបាតដៃ ម្នាលបុណ្ណៈ តើអ្នកនឹងប្រព្រឹត្តក្នុង​ហេតុនោះដូចម្ដេច ។ ព្រះបុណ្ណៈ ក្រាប​បង្គំ​ទូលថា បពិត្រព្រះអង្គដ៏ចម្រើន ប្រសិន​បើ​ពួកមនុស្សអ្នកនៅក្នុងសុនាបរន្តជនបទ នឹងប្រហារខ្ញុំព្រះអង្គ ដោយ​បាតដៃ ខ្ញុំព្រះអង្គ​នឹងប្រព្រឹត្តក្នុងហេតុនោះ យ៉ាងនេះថា ពួកមនុស្សអ្នកនៅក្នុងសុនាបរន្តជនបទនេះ ជា​មនុស្សល្អ ពួកមនុស្សអ្នក​នៅក្នុងសុនាបរន្តជនបទនេះ ល្អណាស់ហ្ន៎ ដោយហេតុ​មនុស្សទាំងនេះ មិន​ប្រហារ​​អាត្មាអញ​ដោយដុំដី បពិត្រព្រះមានព្រះភាគ ខ្ញុំព្រះអង្គនឹង​ប្រព្រឹត្តក្នុងហេតុនុ៎ះ យ៉ាងនេះ បពិត្រ​ព្រះសុគត ខ្ញុំព្រះអង្គ​នឹងប្រព្រឹត្តក្នុងហេតុនុ៎ះ​យ៉ាងនេះ ។</p>
        <p><a class='ref km' id='km២៣៤' href='#km២៣៤'>២៣៤</a>ម្នាលបុណ្ណៈ ប្រសិនបើពួកមនុស្ស អ្នកនៅក្នុងសុនាបរន្ត-ជនបទនឹងប្រហារ អ្នកដោយដុំដី ម្នាលបុណ្ណៈ អ្នកនឹងប្រព្រឹត្តក្នុងហេតុនោះ ដូចម្ដេចទៀត ។ បពិត្រព្រះអង្គដ៏ចម្រើន ប្រសិនបើពួកមនុស្ស​អ្នក​នៅក្នុង​សុនាបរន្តជនបទ នឹងប្រហារ​ខ្ញុំព្រះអង្គ ដោយដុំដី ខ្ញុំព្រះអង្គនឹងប្រព្រឹត្តក្នុង ហេតុនោះ យ៉ាង​នេះថា ពួកមនុស្សអ្នក​នៅក្នុងសុនាបរន្តជនបទនេះ ជា មនុស្សល្អ ពួកមនុស្សអ្នកនៅ​ក្នុង​សុនាបរន្ត​ជនបទនេះ ល្អណាស់ហ្ន៎ ដោយ ហេតុមនុស្សទាំងនេះ មិនប្រហារអាត្មាអញ ដោយដំបង បពិត្រព្រះមាន ព្រះភាគ ខ្ញុំព្រះអង្គនឹងប្រព្រឹត្តក្នុងហេតុនុ៎ះយ៉ាងនេះ បពិត្រព្រះសុគត ខ្ញុំព្រះអង្គនឹង​​ប្រព្រឹត្ត​​ក្នុង​ហេតុនុ៎ះយ៉ាងនេះ ។</p>
        <p><a class='ref km' id='km២៣៥' href='#km២៣៥'>២៣៥</a>ម្នាលបុណ្ណៈ ប្រសិនបើ ពួកមនុស្សអ្នកនៅក្នុងសុនាបរន្ត-ជនបទ នឹង​ប្រហារអ្នកដោយដំបង ម្នាលបុណ្ណៈ តើអ្នកនឹងប្រព្រឹត្តក្នុងហេតុ នោះដូចម្ដេចទៀត ។ បពិត្រព្រះអង្គដ៏ចម្រើន​ប្រសិនបើពួក​មនុស្ស​អ្នកនៅ ក្នុងសុនាបរន្តជនបទ នឹងប្រហារខ្ញុំ​ព្រះអង្គ ដោយដំបង ខ្ញុំព្រះអង្គនឹង ប្រព្រឹត្ត​ក្នុងហេតុ​នោះយ៉ាង​នេះថា ពួកមនុស្សអ្នក​នៅ​ក្នុងសុនាបរន្តជនបទ នេះ ជាមនុស្សល្អ ពួកមនុស្សអ្នក​​នៅក្នុង​សុនាបរន្តជនបទ​នេះ ល្អណាស់ហ្ន៎ ដោយហេតុមនុស្សទាំងនេះ មិនប្រហារអាត្មាអញ ដោយកាំបិត បពិត្រ ព្រះមានព្រះភាគ ខ្ញុំ​ព្រះអង្គនឹងប្រព្រឹត្តក្នុងហេតុនុ៎ះយ៉ាងនេះ បពិត្រ ព្រះសុគត ខ្ញុំព្រះអង្គ នឹង​ប្រព្រឹត្ត​ក្នុង​ហេតុនុ៎ះយ៉ាងនេះ ។</p>
        <p><a class='ref km' id='km២៣៦' href='#km២៣៦'>២៣៦</a>ម្នាលបុណ្ណៈ ប្រសិនបើ ពួកមនុស្សអ្នកនៅក្នុងសុនាបរន្ត-ជនបទ នឹងប្រហារ​អ្នក ដោយកាំបិត ម្នាលបុណ្ណៈ តើអ្នកនឹងប្រព្រឹត្តក្នុង ហេតុនោះ ដូចម្ដេចទៀត ។ បពិត្រព្រះអង្គដ៏ចម្រើន ប្រសិនបើ ពួកមនុស្ស អ្នកនៅក្នុងសុនាបរន្ត​ជនបទ នឹងប្រហារខ្ញុំព្រះអង្គ ដោយកាំបិត ខ្ញុំព្រះអង្គ នឹង​ប្រព្រឹត្ត​ក្នុង​ហេតុនោះ យ៉ាងនេះ​ថា ពួកមនុស្សអ្នកនៅក្នុងសុនាបរន្ត-ជនបទនេះ ជាមនុស្សល្អ ពួកមនុស្ស​អ្នកនៅ​ក្នុង​​សុនាបរន្តជនបទនេះ ល្អ ណាស់​ហ្ន៎ ដោយហេតុមនុស្សទាំងនេះ មិនផ្ដាច់ជីវិតខ្ញុំព្រះអង្គ ដោយ​កាំបិត​ដ៏មុត​ឡើយ បពិត្រព្រះមានព្រះភាគ ខ្ញុំព្រះអង្គនឹង​ប្រព្រឹត្តក្នុងហេតុនុ៎ះ​​យ៉ាងនេះ បពិត្រព្រះសុគត ខ្ញុំព្រះអង្គ​នឹងប្រព្រឹត្តក្នុងហេតុនុ៎ះយ៉ាងនេះ ។</p>
        <p><a class='ref km' id='km២៣៧' href='#km២៣៧'>២៣៧</a>ម្នាលបុណ្ណៈ ប្រសិនបើ ពួកមនុស្សអ្នកនៅក្នុងសុនាបរន្ត-ជនបទ នឹង​ផ្ដាច់​ជីវិតអ្នក ដោយកាំបិតដ៏មុត ម្នាលបុណ្ណៈ តើអ្នកនឹងប្រព្រឹត្ត ក្នុងហេតុនោះ ដូច​ម្ដេច​ទៀត ។ បពិត្រព្រះអង្គដ៏ចម្រើន ប្រសិនបើពួក មនុស្សអ្នកនៅក្នុងសុនាបរន្ត​ជនបទ នឹងផ្ដាច់​ជីវិតខ្ញុំព្រះអង្គ ដោយកាំបិត ដ៏មុតមែន ខ្ញុំព្រះអង្គនឹងប្រព្រឹត្តក្នុងហេតុនោះ យ៉ាង​​នេះថា ពួកសាវ័ក របស់ព្រះមានព្រះភាគ ជាទុក្ខ ធុញទ្រាន់ ខ្ពើមកាយនឹងជីវិត តែស្វែងរក នូវគ្រឿងសស្រ្ដាជាគ្រឿងនាំបង់នូវជីវិត អាត្មាអញមិនបាច់ស្វែងរកនូវ​គ្រឿង សស្រ្តា ជាគ្រឿងនាំបង់នូវជីវិតនោះទេ ស្រាប់តែបានមក បពិត្រព្រះមាន ព្រះភាគ ខ្ញុំព្រះអង្គនឹង​ប្រព្រឹត្តក្នុងហេតុនុ៎ះយ៉ាងនេះ បពិត្រព្រះសុគត ខ្ញុំព្រះអង្គ នឹងប្រព្រឹត្តក្នុងហេតុនុ៎ះ យ៉ាងនេះ ។ </p>
        <p><a class='ref km' id='km២៣៨' href='#km២៣៨'>២៣៨</a>ម្នាលបុណ្ណៈ ប្រពៃណាស់ហើយ ម្នាលបុណ្ណៈ អ្នកឯងប្រកប ដោយ​ការទូន្មាន​ចិត្ត​ និង​ការ​រម្លាប់ចិត្តនេះហើយ ទើបគួរនឹងនៅក្នុង សុនាបរន្តជនបទបាន ម្នាលបុណ្ណៈ ចូរអ្នកសំគាល់នូវកាល​គួរនឹងទៅ ឥឡូវ នេះចុះ ។ គ្រានោះឯង ព្រះបុណ្ណៈមានអាយុ ត្រេកអរ អនុមោទនា ចំពោះ ភាសិតនៃព្រះមានព្រះភាគ ហើយ​ក្រោកចាកអាសនៈ ថ្វាយបង្គំលា ព្រះមានព្រះភាគ ធ្វើប្រទក្សិណ ហើយ​រៀប​ចំ​សេនាសនៈរួចចាប់​យកបាត្រ និងចីវរ និមន្តទៅកាន់ចារិក ក្នុង​សុនាបរន្តជនបទ ។ លុះនិមន្ត​ទៅកាន់​ចារិក​តាមលំដាប់ ក៏បានដល់​សុនាបរន្តជនបទនោះ ។</p>
        <p><a class='ref km' id='km២៣៩' href='#km២៣៩'>២៣៩</a>ឮថា ព្រះបុណ្ណៈមានអាយុ គង់នៅក្នុងសុនាបរន្តជនបទនោះ ។ គ្រានោះឯង ព្រះបុណ្ណៈ​មានអាយុ បានទូន្មានពួកឧបាសកប្រមាណ ៥០០ ខាងក្នុងវស្សានោះ បានទូន្មានពួកឧបាសិកាប្រមាណ ៥០០ ខាងក្នុង វស្សានោះ ហើយលោកបានធ្វើឲ្យជាក់ ច្បាស់នូវវិជ្ជា ៣ ខាងក្នុងវស្សានោះ ដែរ ។ លំដាប់នោះ ព្រះបុណ្ណៈមានអាយុ ដ៏បរិនិព្វានទៅ ក្នុងសម័យ ខាងក្រោយ ។ គ្រានោះឯង ភិក្ខុជា​ច្រើនរូប ចូលទៅគាល់ព្រះមានព្រះភាគ លុះចូលទៅដល់ ថ្វាយបង្គំព្រះមានព្រះភាគ ហើយអង្គុយក្នុងទីដ៏សមគួរ ។ លុះភិក្ខុទាំងនោះ អង្គុយក្នុងទីដ៏សមគួរើហើយ ទើបក្រាបបង្គំទូលព្រះមាន ព្រះភាគ យ៉ាងនេះថា បពិត្រព្រះអង្គដ៏ចម្រើន កុលបុត្រឈ្មោះបុណ្ណៈ ដែល ព្រះមានព្រះភាគ ទូន្មានដោយឱវាទ សង្ខេប លោក​ធ្វើ​​មរណកាលទៅហើយ គតិរបស់លោកដូចម្ដេច បរលោកដូចម្ដេចទៅ ។</p>
        <p><a class='ref km' id='km២៤០' href='#km២៤០'>២៤០</a>ព្រះមានព្រះភាគត្រាស់ថា ម្នាលភិក្ខុទាំងឡាយ កុលបុត្រ ឈ្មោះបុណ្ណៈ​ជាបណ្ឌិត បានប្រព្រឹត្តធម៌ដ៏សមគួរដល់នវលោកុត្តរធម៌ ទាំង មិនបានញុំាងតថាគត​ឲ្យ លំបាកព្រោះធម៌ជាហេតុ ម្នាលភិក្ខុទាំងឡាយ កុលបុត្រឈ្មោះបុណ្ណៈ បរិនិព្វាន​ហើយ ។ លុះព្រះមានព្រះភាគទ្រង់ត្រាស់ ដូច្នេះហើយ ភិក្ខុទាំងនោះ ក៏មានសេចក្ដីត្រេក​អរ រីករាយ ចំពោះភាសិត របស់ព្រះមានព្រះភាគ ។</p>
        <p>ចប់ បុណ្ណោវាទសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>