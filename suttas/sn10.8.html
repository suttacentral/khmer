<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn10.8' lang='km'>
        <header>
            <ul>
            </ul>
            <h1>សុទត្ត​សូត្រ ទី ៨</h1>
        </header>
        <p><a class='ref km' id='km305' href='#km305'>៣០៥</a>សម័យ​មួយ ព្រះ​មាន​ព្រះ​ភាគ ទ្រង់​គង់​នៅ ក្នុង​សីតវ័ន ទៀប​ក្រុង​រាជគ្រឹះ។ សម័យ​នោះ​ឯង អនាថ​បិណ្ឌិក​គហបតី បាន​ទៅ​ដល់​ក្រុង​រាជគ្រឹះ ដោយ​កិច្ចការនីមួយ។ អនាថ​បិណ្ឌិក​គហបតី បាន​ឮ​ដំណឹង​ថា ព្រះពុទ្ធ​កើត​ឡើង​ហើយ​ក្នុង​លោក ក៏​មាន​ប្រាថ្នា​ដើម្បី​ចូល​ទៅ​ជួប នឹង​ព្រះ​មាន​ព្រះ​ភាគ ក្នុង​ខណៈ​នោះ​ឯង។ គ្រា​នោះ​ឯង អនាថ​បិណ្ឌិក​គហបតី មាន​សេចក្ដី​ត្រិះរិះ យ៉ាង​នេះ​ថា ថ្ងៃ​នេះ​ជា​កាល​មិន​គួរ ដើម្បី​ចូល​ទៅ​ជួប​ព្រះ​មាន​ព្រះ​ភាគ​ទេ ចាំ​ដល់​ថ្ងៃ​ស្អែក អាត្មា​អញ​នឹង​ចូល​ទៅ​ជួប​ព្រះ​មាន​ព្រះ​ភាគ ដោយ​កាល​គួរ ពុំ​ខាន។ កាល​បើ​សតិ​តាំង​នៅ​ក្នុង​ពុទ្ធ​គុណ​ហើយ គាត់​ដេក​ក្នុង​មួយ​រាត្រី ក្រោក​ឡើង ៣ ដង ដោយ​ស្មាន​ថា​ភ្លឺ​ហើយ។ គ្រា​នោះ​ឯង អនាថ​បិណ្ឌិក​គហបតី ក៏​ចូល​ទៅ​រក​សីរថិក​ទ្វា (ទ្វា​ស្មសាន)។ ពួក​អមនុស្ស ក៏​បើក​ទ្វារ​ឲ្យ។</p>
        <p><a class='ref km' id='km306' href='#km306'>៣០៦</a>គ្រានោះ កាល​អនាថ​បិណ្ឌិក​គហបតី កំពុង​ចេញ​ទៅ​អំពី​នគរ ពន្លឺ​ក៏​បាត់​ទៅ ងងឹត​ក៏​កើត​​ប្រាកដ​ឡើង សេចក្ដី​ភ័យ តក់ស្លុត​និង​ការ​ព្រឺរោម​ក៏​កើត​ឡើង។ គាត់​ចង់​ត្រឡប់​មក​អំពី​ទីនោះ​វិញ។ គ្រានោះ​ឯង យក្ស​ឈ្មោះ​សិវកៈ​បំបាំង​ខ្លួន​មិន​ឲ្យ​ឃើញ ធ្វើ​សម្លេង​ឲ្យ​ឮ​ឡើង​ថា</p>
        <p>ដំរី​មួយ​សែន សេះ​មួយ​សែន រថ​ទឹម​ដោយ​មេ​សេះ​អស្សតរ​មួយ​សែន នាង​កញ្ញា​ពាក់​កុណ្ឌល ជា​វិការៈ​នៃ​កែវ​មណី​មួយ​សែន​នាក់ ក៏​មិន​ដល់​ថ្លៃ​មួយ​ចំណិត នៃ​ជំហាន​មួយ​ដែល​គេ​ចែក​ឲ្យ​ជា​ចំណែក​ដប់​ប្រាំមួយ ៗ ដង​ឡើយ ម្នាល​គហបតី ចូរ​អ្នក​ឈាន​ទៅ​មុខ​ចុះ ម្នាល​គហបតី ចូរ​អ្នក​ឈាន​ទៅ​មុខ​ចុះ ការ​ឈាន​ទៅ​មុខ របស់​អ្នក​ប្រសើរ​ជាង ឯ​ការ​ត្រឡប់​ថយ​ក្រោយ​វិញ មិន​ប្រសើរ​ទេ។</p>
        <p>គ្រានោះ​ឯង ងងឹត​បាត់​ទៅ ពន្លឺ​ក៏​កើត​ប្រាកដ​ឡើង ដល់​អនាថ​បិណ្ឌិក-​គហបតី ទាំង​សេចក្ដី​ភ័យ ការ​តក់ស្លុត និង​ការ​ព្រឺរោម ក៏​ស្ងប់​រម្ងាប់​ទៅ។</p>
        <p><a class='ref km' id='km307' href='#km307'>៣០៧</a>ពន្លឺ​បាត់​ទៅ ងងឹត​ក៏​កើត​ប្រាកដ​ឡើង ដល់​អនាថ​បិណ្ឌិក-​គហបតី ទាំង​សេចក្ដី​ភ័យ ការ​តក់ស្លុត និង​ការ​ព្រឺរោម ក៏​កើត​ឡើង អស់​វារៈ​ពីរ​ដង​ទៀត។ ឯ​អនាថ​បិណ្ឌិក​គហបតី ក៏​ចង់​ត្រឡប់​ពី​ទីនោះ​មក​វិញ​ទៀត។ សីវក​យក្ស​បំបាំង​ខ្លួន​មិន​ឲ្យ​ឃើញ ​ក៏​ធ្វើ​សម្លេង​ឲ្យ​ឮ​ឡើង អស់​វារៈ​ពីរ​ដង​ទៀត​ថា</p>
        <p>ដំរី​មួយ​សែន សេះ​មួយ​សែន។បេ។ ក៏​មិន​ដល់​ថ្លៃ​មួយ​ចំណិត នៃ​ជំហាន​មួយ​ដែល​គេ​ចែក​ឲ្យ​ជា​ចំណែក​ដប់​ប្រាំ​មួយ ៗ ដង​ឡើយ ម្នាល​គហបតី​ចូរ​អ្នក​ឈាន​ទៅ​មុខ​ចុះ ម្នាល​គហបតី ចូរ​អ្នក​ឈាន​ទៅ​មុខ​ចុះ ការ​ឈាន​ទៅ​មុខ​របស់​អ្នក​ប្រសើរ​ជាង ឯ​ការ​ត្រឡប់​ថយ​ក្រោយ​វិញ មិន​ប្រសើរ​ទេ។</p>
        <p>គ្រានោះ​ឯង ងងឹត​បាត់​ទៅ ពន្លឺ​ក៏​កើត​ប្រាកដ​ឡើង ដល់​អនាថ​បិណ្ឌិក-​គហបតី ទាំង​ភ័យ ការ​តក់ស្លុត និង​ការ​ព្រឺរោម ក៏​ស្ងប់​រម្ងាប់​ទៅ។</p>
        <p><a class='ref km' id='km308' href='#km308'>៣០៨</a>ពន្លឺ​បាត់​ទៅ ងងឹត​ក៏​កើត​ប្រាកដ​ឡើង ដល់​អនាថ​បិណ្ឌិក-​គហបតី ទាំង​សេចក្ដី​ភ័យ ការ​តក់ស្លុត និង​ការ​ព្រឺរោម ក៏​កើត​ឡើង អស់​វារៈ​បី​ដង​ទៀត។ ឯ​អនាថ​បណ្ឌិក​គហបតី ក៏​ចង់​ត្រឡប់​អំពី​ទីនោះ​មក​វិញ។ សិវក​យក្ស​បំបាំង​ខ្លួន​មិន​ឲ្យ​ឃើញ ធ្វើ​សម្លេង​ឲ្យ​ឮ​ឡើង អស់​វារៈ​បី​ដង​ទៀត​ថា</p>
        <p>ដំរី​មួយ​សែន សេះ​មួយ​សែន។បេ។ មិន​ដល់​ថ្លៃ​មួយ​ចំណិត នៃ​ជំហាន​មួយ ដែល​គេ​ចែក​ឲ្យ​ជា​ចំណែក​ដប់​ប្រាំ​មួយ ៗ ដង​ឡើយ ម្នាល​គហបតី ចូរ​អ្នក​ឈាន​ទៅ​មុខ​ចុះ ម្នាល​គហបតី ចូរ​អ្នក​ឈាន​ទៅ​មុខ​ចុះ ការ​ឈាន​ទៅ​មុខ​របស់​អ្នក​ប្រសើរ​ជាង ឯ​ការ​ត្រឡប់​ថយ​ក្រោយ​វិញ មិន​ប្រសើរ​ទេ។</p>
        <p>គ្រានោះ​ឯង ងងឹត​បាត់​ទៅ ពន្លឺ​ក៏​កើត​ប្រាកដ​ឡើង ដល់​អនាថ​បិណ្ឌិក-​គហបតី ទាំង​សេចក្ដី​ភ័យ ការ​តក់ស្លុត និង​ការ​ព្រឺរោម ក៏​ស្ងប់​រម្ងាប់​ទៅ។</p>
        <p><a class='ref km' id='km309' href='#km309'>៣០៩</a>គ្រានោះ​ឯង អនាថ​បិណ្ឌិក​គហបតី ចូល​ទៅ​ឯ​សីតវ័ន។ ក៏​សម័យ​នោះឯង ព្រះ​មាន​ព្រះ​ភាគ ទ្រង់​តើន​ឡើង ក្នុង​បច្ចូស​សម័យ​នៃ​រាត្រី ទៅ​ចង្ក្រម​ក្នុង​ទី​វាល​ស្រឡះ។ ព្រះ​មាន​ព្រះ​ភាគ បាន​ទត​ឃើញ​អនាថ-​បិណ្ឌិក​គហបតី កំពុង​មក​អំពី​ចម្ងាយ លុះ​ទត​ឃើញ​ហើយ ទ្រង់​ចុះ​អំពី​ទី​ចង្ក្រម​មក​គង់​លើ​អាសនៈ ដែល​គេ​ក្រាល​ថ្វាយ។ លុះ​ព្រះ​មាន​ព្រះ​ភាគ ទ្រង់​គង់​ហើយ ក៏​ត្រាស់​ហៅ​អនាថ​បិណ្ឌិក​គហបតី យ៉ាង​នេះ​ថា ម្នាល​សុទត្ត ចូរ​អ្នក​មក​អាយ។ ទើប​អនាថ​បិណិ្ឌក​គហបតី ឱន​ក្បាល​ទៀប​បាទា នៃ​ព្រះ​មាន​ព្រះ​ភាគ ក្នុង​ទីនោះ​ដោយ​គិត​ថា ព្រះ​មាន​ព្រះ​ភាគ ទ្រង់​ត្រាស់​ហៅ​អញ​ចំ​ឈ្មោះ ក៏​ក្រាប​បង្គំ​ទូល​សួរ​ព្រះ​មាន​ព្រះ​ភាគ យ៉ាង​នេះ​ថា បពិត្រ​ព្រះ​អង្គ​ដ៏​ចម្រើន ព្រះ​មាន​ព្រះ​ភាគ គង់​នៅ​ជា​សុខ​ទេ​ឬ។</p>
        <p><a class='ref km' id='km310' href='#km310'>៣១០</a>ព្រះ​អង្គ​ត្រាស់​ថា បុគ្គល​ជា​អ្នក​បន្សាត់​បង់​បាប រំលត់​កិលេស រមែង​ដេក​ជា​សុខ​សព្វ​កាល បុគ្គល​ណា​មាន​សេចក្ដី​ត្រជាក់​ត្រជំ ឥត​មាន​ឧបធិក្កិលេស កាត់​បង់​តណ្ហា​ទាំង​អស់ បន្ទោបង់​សេចក្ដី​ក្រវល់ក្រវាយ ក្នុង​ហ្ឫទ័យ មិន​បាន​ប្រឡាក់ ក្នុង​កាម​ទាំងឡាយ បុគ្គល​នោះ រមែង​ដល់​នូវ​សេចក្ដី​រម្ងាប់​កិលេស​ដោយ​ចិត្ត មាន​ចិត្ត​ស្ងប់​រម្ងាប់ ដេក​នៅ​ជា​សុខ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>