<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.36' lang='km'>
        <header>
            <ul>
            </ul>
            <h1>សទ្ធាសូត្រ ទី ៦​</h1>
        </header>
        <p><a class='ref km' id='km១១៤' href='#km១១៤'>១១៤</a>សម័យ​មួយ ព្រះមានព្រះភាគ ទ្រង់គង់នៅក្នុង​វត្តជេតពន របស់អនាថបិណ្ឌិក​សេដ្ឋី​ ទៀបក្រុងសាវត្ថី ។ គ្រានោះឯង កាលវេលារាត្រីបឋមយាម កន្លងទៅ​ហើយ​ ពួកសតុល្លប្បកាយិកាទេវតាជាច្រើន មានរស្មីល្អ ញ៉ាំងវត្តជេតពនទាំមូលឲ្យភ្លឺស្វាង ​ចូលទៅគាល់ព្រះមានព្រះភាគ លុះចូលទៅដល់​ ក៏ថ្វាយបង្គំព្រះមានព្រះភាគ ហើយ​ឋិតនៅក្នុងទីដ៏សមគួរ ។​</p>
        <p><a class='ref km' id='km១១៥' href='#km១១៥'>១១៥</a>លុះទេវតាមួយអង្គ ឋិតនៅ ក្នុងទីសមគួរហើយ ក៏ពោលគាថានេះ ក្នុងសំណាក់នៃព្រះមានព្រះភាគថា</p>
        <p>សទ្ធាជាទីពីរ របស់បុរស បើបុគ្គលមិនឋិតនៅក្នុងភាពជាអ្នកមិនមានសទ្ធាទេ យសបរិវារក្ដី កិត្តិសព្ទក្ដី តែងមានដល់បុរសនោះ ព្រោះតែការ​មិនឋិតនៅក្នុងភាពជាបុគ្គល មិនមានសទ្ធានោះ លុះបុគ្គលនោះ លះសរីរៈ​ហើយ​​​ រមែងទៅកាន់ឋានសួគ៌ ។ បុគ្គលគប្បីលះបង់សេចក្ដីក្រោធ គប្បីលះបង់មានះ គប្បីលះបង់សំយោជនៈទាំងពួង សង្គធម៌ទាំងឡាយ​ មិនធ្លាប់​សង្កត់នូវបុគ្គលនោះ ដែលមិនជាប់ចំពាក់នៅក្នុងនាមនិងរូប មិនមាន​សេចក្ដី​​​​ក្រវល់ក្រវាយឡើយ ។</p>
        <p><a class='ref km' id='km១១៦' href='#km១១៦'>១១៦</a>ពួកជនពោល ឥតប្រាជ្ញា តែងប្រកបរឿយៗ នូវសេចក្ដីប្រមាទ អ្នកប្រាជ្ញ រមែងរក្សានូវសេចក្ដីមិនប្រមាទ ដូចគេរក្សាទុកនូវទ្រព្យដ៏ប្រសើរ បុគ្គលកុំគប្បីប្រកបរឿយៗ នូវសេចក្ដីប្រមាទ កុំគប្បីប្រកបរឿយៗ នូវការមូលមិត្តដោយតម្រេកក្នុងកាមឡើយ ដ្បិតបុគ្គលអ្នកមិនប្រមាទ អ្នកមានឈាន រមែងដល់នូវសេចក្ដីសុខដ៏ឧត្តម ។​</p>
        <footer>
            <p>Copyright and other metadata goes here.</p>
        </footer>
    </article>
</body>
</html>