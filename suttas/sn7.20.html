<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.20' lang='km'>
        <header>
            <ul>
            </ul>
            <h1>ភិក្ខក​សូត្រ ទី ១០</h1>
        </header>
        <p><a class='ref km' id='km195' href='#km195'>១៩៥</a>សាវត្ថី​និទាន។ គ្រា​នោះ​ឯង ភិក្ខក​ព្រាហ្មណ៍ (ព្រាហ្មណ៍​អ្នក​សូម) បាន​ចូល​ទៅ​គាល់​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ធ្វើ​សេចក្ដី​រីករាយ ជាមួយ​នឹង​ព្រះ​មាន​ព្រះ​ភាគ លុះ​​បញ្ចប់​ពាក្យ​ដែល​គួរ​រីករាយ និង​ពាក្យ​ដែល​គួរ​រឭក​ហើយ ក៏​អង្គុយ​ក្នុង​ទី​សមគួរ។ លុះ​ភិក្ខក-​ព្រាហ្មណ៍ អង្គុយ​ក្នុង​ទី​សមគួរ​ហើយ ក៏​ក្រាប​បង្គំ​ទូល​សួរ​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​គោតម​ដ៏​ចម្រើន ខ្ញុំ​ព្រះអង្គ ជា​អ្នក​សូម​គេ ឯ​ព្រះអង្គ ក៏​ជា​អ្នក​សូម​គេ​ដែរ យើង​ទាំង​ពីរ​នាក់​ផ្សេងគ្នា​ដូចម្ដេច ក្នុង​ពាក្យ​ថា អ្នក​សូម នេះ។</p>
        <p><a class='ref km' id='km196' href='#km196'>១៩៦</a>ព្រះអង្គ​ត្រាស់​ថា បុគ្គល​ណា សូម​ពួក​ជន​ដទៃ​ដោយ​ហេតុ​ណា បុគ្គល​នោះ មិន​ឈ្មោះ​ថា​ភិក្ខុ (អ្នក​សូម) ដោយ​ហេតុ​នោះ​ឡើយ បុគ្គល​ណា​កាន់​ធម៌​មាន​ពិស គឺ​អកុសល​ធម៌ បុគ្គល​នោះ ក៏​មិន​ឈ្មោះ​ថា​ភិក្ខុ​ដែរ ក្នុង​លោក​នេះ លុះតែ​បុគ្គល​ណា បាន​បណ្ដែត​បង់​នូវ​បុណ្យ​និង​បាប​ចេញ ហើយ​ប្រព្រឹត្ត​មគ្គ​ព្រហ្មចរិយៈ ក្នុង​ខន្ធាទិ​លោក​ដោយ​បញ្ញា បុគ្គល​នោះ ទើប​តថាគត​ហៅថា ភិក្ខុ​ពិត។</p>
        <p><a class='ref km' id='km197' href='#km197'>១៩៧</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ ភិក្ខក-​ព្រាហ្មណ៍ បាន​ក្រាប​ទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ សូម​ព្រះ​គោតម​ដ៏​ចម្រើន ជ្រាប​នូវ​ខ្ញុំ​ព្រះអង្គ​ថា​ជា​ឧបាសក ដល់​នូវ​ព្រះ​រតនត្រ័យ​ជា​ទីពឹង ស្មើ​ដោយ​ជីវិត តាំង​អំពី​ថ្ងៃនេះ​ជាដើម​ទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>