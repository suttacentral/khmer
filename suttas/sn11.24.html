<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.24' lang='km'>
        <header>
            <ul>
            </ul>
            <h1>អច្ចយ​សូត្រ ទី ៤</h1>
        </header>
        <p><a class='ref km' id='km431' href='#km431'>៤៣១</a>សម័យ​មួយ ព្រះមានព្រះភាគ គង់​នៅក្នុង​វត្ត​ជេតពនរបស់​អនាថបិណិ្ឌក​សេដ្ឋី ជិត​ក្រុង​សាវត្ថី។ សម័យ​នោះ​ឯង​ភិក្ខុ​ពីរ​រូប​ទាស់ទែង​គ្នា។ បណ្ដា​ភិក្ខុ​ពីរ​រូប​នោះ ភិក្ខុ​មួយ​រូប​និយាយ​រំលោភ​ហួស។ គ្រា​នោះ​ឯង ភិក្ខុ​នោះ​សម្តែង​ទោស តាម​សមគួរ​ដល់​ទោស ក្នុង​សំណាក់​ភិក្ខុ​នោះ។ តែ​ភិក្ខុ​នោះ​ក៏​មិន​ទទួល។</p>
        <p><a class='ref km' id='km432' href='#km432'>៤៣២</a>គ្រា​នោះ​ឯង ពួក​ភិក្ខុ​ជា​ច្រើន​រូប ចូល​ទៅ​គាល់​ព្រះមាន​ព្រះភាគ លុះ​ចូល​ទៅ​ដល់ ថ្វាយបង្គំ​ព្រះមានព្រះភាគ ហើយ​អង្គុយ​ក្នុង​ទី​សមគួរ។ លុះ​ពួក​ភិក្ខុ​ទាំង​នោះ អង្គុយ​ក្នុង​ទី​សមគួរ​ហើយ ទើប​ក្រាបទូល​ព្រះមានព្រះភាគ យ៉ាង​នេះ​ថា បពិត្រ​ព្រះ​អង្គ​ដ៏​ចម្រើន ភិក្ខុ​ពីរ​រូប​ក្នុង​សាសនា​នេះ កើត​ទាស់ទែង​គ្នា បណ្ដា​ភិក្ខុ​ទាំង​ពីរ​រូប​នោះ ភិក្ខុ​មួយ​រូប​និយាយ​រំលោភ​ហួស បពិត្រ​ព្រះអង្គ​ដ៏​ចម្រើន គ្រា​នោះ​ឯង ភិក្ខុ​នោះ​សម្តែង​ទោស តាម​សមគួរ​ដល់​ទោស ក្នុង​សំណាក់​ភិក្ខុ​នោះ តែ​ភិក្ខុ​នោះ មិន​ទទួល។</p>
        <p><a class='ref km' id='km433' href='#km433'>៤៣៣</a>ព្រះមានព្រះភាគ​ត្រាស់​ថា ម្នាល​ភិក្ខុ​ទាំងឡាយ បុគ្គល​ពាល​នេះ មាន​ពីរ​ពួក។ គឺ​បុគ្គល​ដែល​មិន​ឃើញ​ទោស​តាម​ទោស ១ បុគ្គល​ដែល​គេ​កាល​សម្តែង​ទោស មិន​ទទួល​តាម​ធម៌ ១។ ម្នាល​ភិក្ខុ​ទាំងឡាយ នេះ​ឯង បុគ្គល​ពាល​ពីរ​ពួក។ ម្នាល​ភិក្ខុ​ទាំងឡាយ បុគ្គល​ជា​បណ្ឌិត​នេះ ក៏​មាន​ពីរ​ពួក។ គឺ​បុគ្គល​ដែល​ឃើញ​ទោស​តាម​ទោស ១ បុគ្គល​ដែល​កាល​គេ​សម្តែង​ទោស ទទួល​តាម​ធម៌ ១។ ម្នាល​ភិក្ខុ​ទាំងឡាយ នេះ​ឯង បណ្ឌិត​មាន​ពីរ​ពួក។</p>
        <p><a class='ref km' id='km434' href='#km434'>៤៣៤</a>ម្នាល​ភិក្ខុ​ទាំងឡាយ កាល​ពី​ព្រេងនាយ សក្កទេវានមិន្ទ ពន្យល់​ពួក​ទេវតា​នៅ​ឋាន​តាវត្តិង្ស ក្នុង​រោង​ប្រជុំ​ឈ្មោះ​សុធម្មា​ បាន​ពោល​គាថា​នេះ ក្នុង​វេលា​នោះ​ថា</p>
        <p>សេចក្ដី​ក្រោធ​ចូរ​មក ក្នុង​អំណាច របស់​អ្នក​ទាំងឡាយ សេចក្ដី​ប្រែប្រួល របស់​អ្នក​ទាំងឡាយ កុំ​កើត​ក្នុង​មិត្ត​ធម៌ ពួក​អ្នក​កុំ​តិះដៀល​បុគ្គល ដែល​មិន​គួរ​តិះដៀល ទាំង​កុំ​និយាយ​ពាក្យ​ស៊កសៀត​ឡើយ ព្រោះ​សេចក្ដី​ក្រោធ ដូច​ជា​ភ្នំ​សង្កត់សង្កិន ជន​អាក្រក់។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>