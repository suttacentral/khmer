<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.2' lang='km'>
        <header>
            <ul>
            </ul>
            <h1>គារវ​សូត្រ ទី ២</h1>
        </header>
        <p><a class='ref km' id='km38' href='#km38'>៣៨</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគ ទើបនឹង​បាន​ត្រាស់​ដឹង​​ជា​ដម្បូង ទ្រង់​គង់​នៅ​ក្រោម​ ដើម​អជបាល​និគ្រោធ ប្រប​ឆ្នេរ​ស្ទឹង​នេរញ្ជរា ក្នុង​ឧរុវេលា​ប្រទេស។ គ្រានោះ ព្រះមានព្រះភាគ ទ្រង់​ស្ដេច​ទៅ​ក្នុង​ទី​ស្ងាត់ ទ្រង់​សម្ងំ​នៅ មាន​ព្រះ​បរិវិតក្ក​ក្នុង​ព្រះទ័យ​កើត​ឡើង យ៉ាង​នេះ​ថា បុគ្គល​មិន​មាន​សេចក្ដី​គោរព មិន​មាន​សេចក្ដី​កោតក្រែង រមែង​នៅ​ជា​ទុក្ខ អាត្មា​អញ គួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅនឹង​សមណៈ​ឬ​ព្រាហ្មណ៍​ណា​ហ្ន៎។</p>
        <p><a class='ref km' id='km39' href='#km39'>៣៩</a>ទើប​ព្រះមានព្រះភាគ មាន​ព្រះ​តំរិះ យ៉ាង​នេះ​ថា អាត្មា​អញ គួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅ​នឹង​សមណៈ ឬ​ព្រាហ្មណ៍​ដទៃ ដើម្បី​បំពេញ​នូវ​សីលក្ខន្ធ ដែល​មិន​ទាន់​ពេញលេញ តែ​ថា​ក្នុង​លោក ព្រមទាំង​ទេវ​លោក មារ​លោក ព្រហ្ម​លោក ក្នុង​ពួក​សត្វ ព្រមទាំង​សមណ​ព្រាហ្មណ៍ ព្រម​ទាំង​សម្មតិទេព និង​មនុស្ស​ដ៏​សេស អាត្មា​អញ​មិន​បាន​ឃើញ​សមណៈ​ឬ​ព្រាហ្មណ៍​ដទៃ ដែល​បរិបូណ៌​ដោយ​សីល​ជាង​ខ្លួន​អញ ដែល​អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព​អាស្រ័យ​នៅឡើយ អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅ​នឹង​សមណៈ​ឬ​ព្រាហ្មណ៍​ដទៃ ដើម្បី​បំពេញ​នូវ​សមាធិក្ខន្ធ​ដែល​មិន​ទាន់​ពេញលេញ តែ​ថា​អាត្មា​អញ មិន​ឃើញ​សមណៈ​ឬ​ព្រាហ្មណ៍​ដទៃ ដែល​បរិបូណ៌​ដោយ​សមាធិ​ជាង​ខ្លួន​អញ ក្នុង​លោក ព្រមទាំង​ទេវលោក។បេ។ ដែល​អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព​អាស្រ័យ​នៅឡើយ អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅ​នឹង​សមណៈ​ឬ​ព្រាហ្មណ៍​ដទៃ ដើម្បី​បំពេញ​នូវ​បញ្ញា​ខន្ធ​ដែល​មិន​ទាន់​ពេញលេញ តែ​ថា​ក្នុង​លោក ព្រមទាំង​ទេវ​លោក មារ​លោក ព្រហ្ម​លោក ក្នុង​ពួក​សត្វ​ព្រមទាំង​សមណ​ព្រាហ្មណ៍ ព្រមទាំង​សម្មតិទេព​និង​មនុស្ស​ដ៏​សេស អាត្មា​អញ​មិន​ឃើញ​សមណៈ​ឬ​ព្រាហ្មណ៍​ដទៃ​ដែល​បរិបូណ៌ ដោយ​បញ្ញា​ជាង​ខ្លួន​អញ ដែល​អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ នៅឡើយ អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅ​នឹង​សមណៈ​ឬព្រាហ្មណ៍​ដទៃ ដើម្បី​បំពេញ​នូវ​វិមុត្តិក្ខន្ធ​ ដែល​មិនទាន់​ពេញ​លេញ តែថា​ក្នុង​លោក​ព្រមទាំង​ទេវលោក។បេ។ អាត្មា​អញមិន​ឃើញ​សមណៈ​ឬ​ព្រាហ្មណ៍​ដទៃ ដែល​បរិបូណ៌​ដោយ​វិមុត្តិ​ជាង​ខ្លួន​អញ ដែល​អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព​អាស្រ័យ​នៅឡើយ អាត្មា​អញ​គួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅ​នឹង​សមណៈ​ឬ​ព្រាហ្មណ៍​ដទៃ ដើម្បី​បំពេញ​នូវ​វិមុត្តិញ្ញាណ​ទស្សនក្ខន្ធ​ដែល​មិនទាន់​ពេញលេញ តែថា​ក្នុង​លោក​ព្រមទាំង​ទេវលោក មារ​លោក ព្រហ្មលោក ក្នុង​ពួក​សត្វ​ព្រមទាំង​សមណ​ព្រាហ្មណ៍ ព្រមទាំង​សម្មតិទេព និង​មនុស្ស​ដ៏​សេស អាត្មា​អញ​មិន​ឃើញ​សមណៈ ឬ​ព្រាហ្មណ៍​ដទៃ ដែល​បរិបូណ៌​ដោយ​វិមុត្តិញ្ញាណ​ទស្សនៈ​ជាង​ខ្លួន​អញ ដែល​អាត្មា​អញគួរ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅឡើយ បើ​ដូច្នោះ​គួរ​អាត្មា​អញ​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅ​ចំពោះ​ធម៌ ដែល​អាត្មា​អញ​បាន​ត្រាស់​ដឹង​ហើយ។</p>
        <p><a class='ref km' id='km40' href='#km40'>៤០</a>លំដាប់​នោះ សហម្បតិ​ព្រហ្ម ដឹង​នូវ​ព្រះ​បរិវិតក្ក​ក្នុង​ព្រះទ័យ​នៃ​ព្រះមានព្រះភាគ ដោយ​ចិត្ត​ហើយ ក៏​បាត់​អំពី​ព្រហ្ម​លោក មក​ប្រាកដ​ក្នុង​ទី​ចំពោះ​ព្រះភក្ត្រ​ព្រះមានព្រះភាគ ដោយ​ឆាប់​ភ្លាម ដូចជា​បុរស​មាន​កម្លាំងលា​ចេញ​នូវ​ដៃ​ដែល​បត់​ចូល ឬ​បត់​ចូល​នូវ​ដៃ​ដែល​លា​ចេញ។ ទើប​សហម្បតិ​ព្រហ្ម ធ្វើ​នូវ​សំពត់​ឧត្តរាសង្គៈ​ឆៀងស្មា​ម្ខាង ប្រណម្យ​អញ្ជលី ចំពោះ​​ព្រះមានព្រះភាគ ក្រាប​បង្គំ​ទូល​ព្រះមានព្រះភាគ​ដូច្នេះ​ថា បពិត្រ​ព្រះមានព្រះភាគ ហេតុ​នុ៎ះ​យ៉ាង​នេះ​ហើយ បពិត្រ​ព្រះ​សុគត ហេតុ​នុ៎ះ​យ៉ាង​នេះ​ហើយ បពិត្រ​ព្រះអង្គ​ដ៏​ចម្រើនសូម្បី​ព្រះមានព្រះភាគ​ទាំងឡាយ​ណា ជា​ព្រះ​អរហន្ត​សម្មាសម្ពុទ្ធ ក្នុង​អតីត​កាល ព្រះមានព្រះភាគ​ទាំងនោះ ក៏​បាន​ធ្វើ​សក្ការៈ ធ្វើ​សេចក្ដី​គោរពអាស្រ័យ​នៅ​ចំពោះ​ធម៌ យ៉ាង​នេះ​ដែរ បពិត្រ​ព្រះអង្គ​ដ៏​ចម្រើនទុកជា​ព្រះមានព្រះភាគ​ទាំងឡាយ​ណា ជា​អរហន្ត​សម្មាសម្ពុទ្ធ ក្នុង​អនាគតកាល ព្រះមានព្រះភាគ​ទាំងនោះ ក៏​នឹង​ធ្វើ​សក្ការៈ ធ្វើ​សេចក្ដី​គោរព​អាស្រ័យ​នៅ​ចំពោះ​ធម៌ យ៉ាង​នេះ​ដែរ បពិត្រ​ព្រះអង្គ​ដ៏​ចម្រើនសូម​ព្រះមានព្រះភាគ​ជា​អរហន្ត​សម្មាសម្ពុទ្ធ ក្នុង​កាល​ឥឡូវ​នេះ ទ្រង់​ធ្វើ​សក្ការៈ ធ្វើ​សេចក្ដី​គោរព អាស្រ័យ​នៅ​ចំពោះ​ធម៌ យ៉ាង​នេះ​ចុះ។</p>
        <p><a class='ref km' id='km41' href='#km41'>៤១</a>សហម្បតិ​ព្រហ្ម បាន​ពោល​ពាក្យ​នេះ លុះ​ពោល​ពាក្យ​នេះ​ហើយ ក៏​ពោល​ពាក្យ​នេះ តទៅ​ទៀត​ថា</p>
        <p>ព្រះ​សម្ពុទ្ធ​ទាំងឡាយ​ណា​ជា​អតីត​កី្ត ព្រះ​សម្ពុទ្ធ​ទាំងឡាយ​ណា​ជា​អនាគត​កី្ត ព្រះ​សម្ពុទ្ធ​ណា ក្នុង​កាល​ឥឡូវ​នេះ​កី្ត ទ្រង់​ធ្វើ​សេចក្ដី​សោក​របស់​ជន​ទាំងឡាយ ដ៏​ច្រើន​ឲ្យ​វិនាស ព្រះ​សម្ពុទ្ធ​ទាំងអស់​នោះ ទ្រង់​គោរព​ព្រះ​សម្ពុទ្ធ​ ក្នុង​អតីតកាល​ផង បច្ចុប្បន្ន​​​​កាល​ផង អនាគតកាល​ផង នេះ​ជា​ធម្មតា​របស់​ព្រះពុទ្ធ​ទាំងឡាយ ហេតុ​ដូច្នោះ បុគ្គល​អ្នក​ស្រឡាញ់​ខ្លួន ប្រាថ្នា​នូវ​ភាព​នៃ​ខ្លួន​ជា​ធំ កាល​រលឹក​ឃើញ​សាសនា​របស់​ព្រះពុទ្ធ​ទាំងឡាយ គួរ​ធ្វើ​សេចក្ដី​គោរព​ព្រះ​សទ្ធម្ម។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>