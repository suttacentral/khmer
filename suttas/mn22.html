<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn22' lang='km'>
        <header>
            <ul>
            </ul>
            <h1>អលគទ្ចូបមសូត្រទី២</h1>
        </header>
        <p><a class='ref km' id='km១២' href='#km១២'>១២</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ​ទ្រង់គង់​នៅ ក្នុងវត្តជេតពន របស់អនាថបិណ្ខិកសេដ្ឋី ទៀបក្រុងសាវត្តី ។ សម័យ​នោះឯង ភិក្ខុឈ្មោះអរិដ្ឋ មានបុព្វបុរស​ជាអ្នក​សម្លាប់​ត្មាត មានទិដ្ឋិ​អាក្រក់ មានសភាពយ៉ាងនេះកើតឡើងថា អាត្មាអញ​ដឹង​ច្បាស់​នូវ​ធម៌ ដែល​ព្រះមានព្រះភាគទ្រង់សម្តែងហើយ ធម៌ទាំង​ឡាយ​ណា ដែលព្រះមាន​​ព្រះភាគ ទ្រង់សម្តែងថា តែងធ្វើនូវសេចក្តីអន្តរាយ ធម៌​ទាំងឡាយនោះ មិន​អាច ធ្វើនូវសេចក្តីអន្តរាយដល់បុគ្គអ្នកសេពទេ ។ ពួក​ភិក្ខុ​ច្រើនរូបបាន​ឮ​ដំណឹង​ថា អរិដ្ឋភិក្ខុ មានបុព្វបុរសជាអ្នកសម្លាប់ត្មាត មាន​ទិដ្ឋិ​អាក្រក់ មាន​ស​ភាពយ៉ាងនេះកើតឡើង ថាអាត្មាអញដឹង ច្បាស់នូវធម៌ ព្រះមានព្រះភាគ ទ្រង់សម្តែងហើយ ធម៌ទាំងឡាយណា ដែលព្រះមាន​ព្រះភាគ ទ្រង់សម្តែង​ថា​តែងធ្វើនូវសេចក្កីអន្តរាយ ធម៌ទាំងឡាយនោះ មិន​អាច​ធ្វើនូវសេចក្តី​អន្ត​រាយ​​ដល់បុគ្គលអ្នកសេពទេ ។ គ្រានោះឯង​ភិក្ខុទាំង​នោះ​ក៏ចូល ទៅ​រកអរិដ្ឋ​​ភិក្ខុ​មានបុព្វបុរស ជាអ្នកសម្លាប់ត្មាតនោះ លុះចូល​ទៅ​ដល់​​ហើយ​បាន​​​សួរ​ដំណើរ នុ៎ះ និងអរិដ្ឋភិក្ខុ​មានបុព្វបុ​រស ជាអ្ន​កសម្លាប់​ត្មាតថា ​ម្នាល​អាវុ​សោ​អរិដ្ឋ​​​​​​​បានឮថាអ្នកមានទិដ្ឋិ អាក្រក់មានសភាព​ យ៉ាង​នេះ​​​​កើត​ឡើងថា អាត្មាត​​​អញដឹងច្បាស់ នូវធម៌ដែលព្រះមានព្រះភាគ សម្តែង​​​ហើយ​ធម៌​ទាំង​ឡាយណា ដែលព្រះមានព្រះភាគ ទ្រង់សម្តែងថា តែងធ្វើនូវសេចក្តី​អន្ត​រាយ ធម៌ទាំងឡាយនោះ មិនគួរធ្វើនូវ​សេចក្តី​អន្តរាយ​ដល់បុគ្គលសេពទេ មែន​ឬ ​។ ម្នាលអាវុសោទាំងឡាយ ខ្ញុំដឹង​ច្បាស់នូវធម៌​ដែល​ព្រះមានព្រះភាគ ទ្រង់សម្តែង ហើយធម៌ទាំងឡាយណា ដែល​ព្រះ​មានព្រះភាគទ្រង់សម្តែងថា តែងធ្វើនូវសេចក្តីអន្តរាយ ធម៌ទាំង​ឡាយ​នោះ មិនគួរធ្វើនូវ​សេចក្តីអន្តរាយ​ដល់​បុគ្គលអ្នកសេពទេ យ៉ាងហ្នឹង​មែន ។ គ្រា​នោះ​​ឯង ភិក្ខុទាំងនោះមាន​ប្រាថ្នាដើម្បី​ធ្វើ​អរិដ្ឋភិក្ខុមាន​បុរស​ជា​អ្នក​សម្លាប់​ត្មាត ឲ្យបែរ ចាកទិដ្ឋិ​អាក្រក់​នោះ ក៏សាកសួរដេញដោល សួររក​ហេតុថា នៃអាវុសោអរិដ្ឋ អ្នកកុំពោល យ៉ាងហ្នឹងឡើយ អ្នកកុំពោលបង្កាច់​​ព្រះមាន​ព្រះភាគឡើយ ការពោល​បង្កាច់​​ព្រះមានព្រះ ភាគមិនល្អទេ ព្រោះ​ថា​ព្រះមានព្រះភាគ​មិនបានត្រាស់​យ៉ាងហ្នឹងឡើយ នៃអាវុសោអរិដ្ឋ ធម៌​ទាំង​ឡាយតែងធ្វើនូវសេចក្តីអន្តរាយ ដែលព្រះមានព្រះភាគ​ទ្រង់សម្តែង​ហើយ​ដោយ អនេកបរិយាយ ធម៌ទាំង​ឡាយ​នោះអាចធ្វើនូវសេចក្តីអន្តរាយ ដល់​​បុគ្គល​អ្នក​សេពពិតមែន ព្រះមាន​ព្រះភាគទ្រង់សម្តែងហើយថា កាម​ទាំង​ឡាយ មានសេចក្តីសុខតិច មានទុក្ខ​ច្រើន មានសេចក្តីចង្អៀត​ចង្អល់​ច្រើន ទោសក្នុងកាម​ទាំងឡាយ​នោះ មាន​ច្រើន ព្រះមានព្រះភាគ ទ្រង់​សម្តែង​ហើយ​ថា កាមទាំងឡាយមានឧបមា​ដូច​រាងឆ្អឹង មានទុកច្រើន មាន​សេចក្តី ចង្អៀតចង្អល់ច្រើន ទោសក្នុងកាមទាំង​ឡាយ​នេះ មាន​ច្រើន​ក្រៃងលែង ព្រះមានព្រះភាគ ទ្រង់សម្តែងថា កាមទាំង​ឡាយ​មានឧបមាដូច​សាច់​ដុំ...។ ព្រះមានព្រះភាគទ្រង់សម្តែងថា កាមទាំង​ឡាយ​​មានឧបមាដូច​គប់​ស្មៅ... ។ ព្រះមានព្រះភាគ ទ្រង់សម្តែងថា កាម​ទាំង​ឡាយ មានឧបមា​ដូច​​រណ្តៅ​រងើកភ្លើង...។ ព្រះមានព្រះភាគ​ទ្រង់​សម្តែងថា កាមទាំងឡាយ​មាន ឧបមា​ដូច​ការយល់សុបិ្ត... ។ ព្រះមាន​ព្រះភាគ​​ទ្រង់សម្តែងថា កាមទាំ​ង​ឡាយ​​មាន​ឧបមា ដូចរបស់ខ្ចីគេ... ។ ព្រះមានព្រះភាគទ្រង់សម្តែងថា កាម​ទាំង​​ឡាយ​មានឧបមាដូចផ្លែឈើ...។ ព្រះមានព្រះភាគទ្រង់សម្តែងថា កា​ម​ទាំង​​ឡាយ​មានឧបមាដូច​កាំបិតនឹង​ជ្រញ់...។ ព្រះមានព្រះភាគ​ទ្រង់សម្តែង​ថា កាម​ទាំងឡាយមានឧបមាដូច​លំពែង​នឹងដែកស្រួច... ។​ ព្រះមាន​ព្រះភាគ​​​​ទ្រង់​សម្តែងថា កាមទាំងឡាយ​មាន​ឧបមា​ដូចក្បាលពស់ មានទុក្ខ​ច្រើន មាន​សេចក្តី​ចង្អៀតចង្អល់ច្រើន ទោសក្នុងកាម​ទាំងឡាយនោះ មាន​ច្រើន​ក្រៃលែង ។ អរិដ្ឋភិក្ខុ មាន​បុព្វបុរស​ជាអ្នកសម្លាប់ត្មាត ទុក្ខជាភិក្ខុ​ទាំង​ឡាយ​នោះ សាកសួរដិញដោលរកហេតុ យ៉ាង​នេះហើយ ក៏នូវតែនិយាយ​ប្រកាន់​រឹងព្រោះកំឡាំងនៃទិដ្ឋិ ព្រោះការ​ស្ទាប​អង្អែលដោយ ទិដ្ឋិថា ម្នាល​អាវុសោ ខ្ញុំដឹងច្បាស់នូវធម៌ដែល​ព្រះមាន​ព្រះភាគ​ទ្រង់សម្តែងហើយ​យ៉ាង​នេះ ឯងធម៌ទាំងឡាយណា ដែលព្រះ​មាន​ព្រះភាគសម្តែងថា តែងធ្វើនូ​វ​សេចក្តី​អន្តរាយ ធម៌ទាំងឡាយនោះ មិន​អាច​ធ្វើ​នូវសេចក្តីអន្តរាយ ដល់​បុគ្គល​អ្នកសេពទេ ។</p>
        <p><a class='ref km' id='km១៣' href='#km១៣'>១៣</a>ភិក្ខុទាំងឡាយនោះ មិនអាចធ្វើភិក្ខុឈ្មោះអរិដ្ឋ មានបុព្វបុរសជា​អ្នក​សម្លាប់ត្មាត អោយបែរចាកទិដ្ឋិអាក្រក់នោះបាន ក្នុងកាលណា​ភិក្ខុទាំ​ង​ឡាយនោះ ក៏ចូលទៅគាល់ ព្រះមានព្រះភាគក្នុងកាលនោះ​លុះចូល​ទៅ​ដល់​​​ហើយ ​ក៏ក្រាបថ្វាយបង្គំព្រះមានព្រះភាគ រួចអង្គុយក្នុងទីដល់សមគួរ ។ ភិក្ខុ​ទាំង​ឡាយ​នោះ​ លុះអង្គុយទីដ៏សមគួរហើយក៏ក្រាបទូលសេច ក្តីនោះ ចំ​ពោះ​​ព្រះមានព្រះភាគថា បពិត្រព្រះអង្គដ៏ចម្រើនភិក្ខុឈ្មោះអរិដ្ឋ មាន​បុព្វបុរស​ជាអ្នក សម្លាប់សត្វត្មាត មានទិដ្ឋិអាក្រក់មាន​សភាពយ៉ាងនេះ​កើត​ឡើងថា អាត្មា​អញដឹងច្បស់នូវធម៌ ដែលមានព្រះមានព្រះភាគ​ទ្រង់សម្តែង​ហើយ ធម៌ទាំងឡាយណា ដែលព្រះមានព្រះភាគ ទ្រង់សម្តែងថា តែងធ្វើនូវ​សេចក្តី​អន្ត​រាយ ធម៌ទាំងឡាយនោះ មិនអាចធ្វើនូវសេចក្តី អន្តរាយ ដល់​បុគ្គល​អ្នកសេពទេ បពិត្រព្រះអង្គដ៏ចម្រើនយើងខ្ញុំទាំងឡាយ បានឮដំណឹង​ថា ភិក្ខុឈ្មោះអរិដ្ឋ មានបុព្វបុរសជាអ្នកសម្លាប់ត្មាត មានទិដ្ឋិអាក្រក់មាន​សភាព​​យ៉ាងនេះកើតឡើងថា អាត្មាអញដឹងច្បាស់នូវ​ធម៌ដែលព្រះមាន​ព្រះភាគ​​ទ្រង់សម្តែងហើយ ធម៌ទាំងឡាយណា ដែលព្រះមានព្រះភាគ​ទ្រង់​សម្តែង​ថា តែងធ្វើនូវសេចក្តីអន្តរាយ ធម៌ទាំងឡាយនោះ មិនអាចធ្វើនូវ​សេចក្តី​​អន្តរាយ ដល់បុគ្គលអ្នកសេពទេ បពិត្រព្រះអង្គដ៏ចម្រើនគ្រានោះឯង យើងខ្ញុំទាំងឡាយក៏ចូលទៅរកអរិដ្ឋភិក្ខុ មានបុព្វបុរសជាអ្នកសម្លាប់ត្មាត លុះ​​​​​ចូល​​ទៅដល់ ហើយ ក៏បានសួរដំណើរនោះនឹងអរិដ្ឋិភិក្ខុ​មានបុព្វបុរសជា​អ្នកសម្លាប់ត្មាតថា ម្នាលអាវុសោអរិដ្ឋ បានឮថាអ្នកមានទិដ្ឋិអាក្រក់​មាន​សភាព​​យ៉ាងនេះកើតឡើងថាអាត្មា អញដឹងច្បាស់នូវធម៌ដែល​ព្រះមាន​ព្រះភាគ​​ទ្រង់​សម្តែងហើយ ធម៌ទាំងឡាយណា ដែលព្រះ​មានព្រះភាគ ទ្រង់​សម្តែងថា តែងធ្វើនូវសេចក្តីអន្តរាយ ធម៌ទាំងឡាយនោះ មិនអាចធ្វើនូវ​សេចក្តី​អន្តរាយ ដល់បុគ្គលអ្នកសេពទេ មែនឬ កាលដែលយើងខ្ញុំទាំងឡាយ សួរយ៉ាងនេះ​ហើយ អរិដ្ឋភិក្ខុមានបុព្វបុរសជាអ្នកសម្លាប់ត្មាត ក៏និយាយ​មក​និង​យើងខ្ញុំ ទាំងឡាយវិញ​ដូច្នេះថា នៃអាវុសោទាំងឡាយ ខ្ញុំដឹងច្បាស់នូវ​ធម៌ ដែលព្រះមានព្រះភាគ ទ្រង់សម្តែងហើយ យ៉ាងនេះឯង ធម៌ទាំងឡាយ​ណាដែលព្រះមានព្រះភាគ ទ្រង់សម្តែងថា តែងធ្វើនូវសេចក្តី​អន្តរាយ ធម៌​ទាំង​ឡាយនោះ មិនអាចធ្វើនូវសេចក្តីអន្តរាយ ដល់បុគ្គល អ្នកសេពទេ បពិ​ត្រ​​​ព្រះ​​អង្គដ៏ចម្រើនគ្រានោះឯង យើងខ្ញុំទាំងឡាយមាន ប្រាថ្នានឹង​ធ្វើ​អរិដ្ឋភិក្ខុ ឲ្យបែរចាក​ទិដ្ឋិអាក្រក់នុ៎ះ ទើបយើងខ្ញុំទាំងឡាយសាកសួរ​ដេញ​ដោល​សួររកហេតុថា ម្នាលអាវុសោ​អរិដ្ឋ អ្នកកុំពោលយ៉ាងហ្នឹង អ្នកកុំពោល​បង្កាច់​នូវព្រះមានព្រះភាគឡើយ ការពោលបង្កាច់​ព្រះមានព្រះភាគ​មិនល្អ​ទេ ព្រោះថាព្រះមានព្រះភាគមិនបានត្រាស់យ៉ាងនេះទេ នៃ​អាវុសោអរិដ្ឋ ធម៌​ទាំងឡាយ តែងធ្វើនូវសេចក្តីអន្តរាយ ដែលព្រះមានព្រះភាគ ទ្រង់​សម្តែងហើយ ដោយអនេកបរិយាយ ធម៌ទាំងឡាយនោះ អាចធ្វើនូវសេចក្តី​អន្តរាយ ដល់បុគ្គលអ្នកសេពពិតមែន ព្រះមានព្រះភាគ ទ្រង់សម្តែង​ហើយ​ថា កាមទាំងឡាយ មានសេចក្តីសុខតិចមានទុក្ខច្រើន មានសេចក្តី​ចង្អៀត​ចង្អល់ច្រើន ទោសក្នុងកាមទាំងឡាយនេះ មានច្រើនក្រៃពេក ព្រះមាន​ព្រះភាគ ទ្រង់សម្តែងហើយថា កាមទាំងឡាយ មានឧបមាដូច​រាង​ឆ្អឹង មាន​ទុក្ខ​ច្រើន មានសេចក្តីចង្អៀតចង្អល់ច្រើន ទោសក្នុងកាមទាំង​ឡាយនេះ មានច្រើនក្រៃពេក ។បេ។ ព្រះមានព្រះភាគ ទ្រង់សម្តែង​ហើយថា កាមទាំង​ឡាយ​​មាន​ឧបមាដូចក្បាលពស់ មានទុក្ខច្រើន មានសេចក្តី​ចង្អៀត​ចង្អល់​ច្រើន ទោសក្នុងកាមទាំងឡាយនេះ មានច្រើនក្រៃពេក បពិត្រព្រះអង្គ​ដ៏ចម្រើន​អរិដ្ឋភិក្ខុមានបុព្វបុរស ជាអ្នកសម្លាប់ត្មាត ទុកជាយើងខ្ញុំទាំងឡាយ​សាកសួរដេញដោលសួររកហេតុ ក៏នៅតែនិយាយប្រកាន់រឹងព្រោះកំឡាំង​នៃទិដ្ឋិ ព្រោះការស្ទាបអង្អែលដោយទិដ្ឋិថា ម្នាលអាវុសោទាំងឡាយ ខ្ញុំដឹង​ច្បាស់នូវធម៌ដែលព្រះមានព្រះភាគ ទ្រង់សម្តែងហើយ យ៉ាងនេះឯង ធម៌​ទាំងឡាយណា ដែលព្រះមានព្រះភាគ ទ្រង់សម្តែងហើយថា តែងធ្វើនូវ​សេចក្តី​​អន្តរាយ ធម៌ទាំងឡាយនោះ មិនអាចធ្វើនូវ​សេចក្តីអន្ត​រាយ​ដល់​បុគ្គល​​អ្នកសេពទេ បពិត្រព្រះអង្គដ៏ចម្រើនព្រោះតែយើងខ្ញុំទាំងឡាយ មិន​អាច​ធ្វើភិក្ខុឈ្មោះអរិដ្ឋ មានបុព្វបុរសជាអ្នកសម្លាប់ត្មាត ឲ្យបែរចាកទិដ្ឋិ​អាក្រក់​​នុ៎ះ បានជាយើងខ្ញុំទាំងឡាយ សូមក្រាបបង្គំទូលហេតុនុ៎ះចំពោះ ព្រះមាន​ព្រះភាគ ។</p>
        <p><a class='ref km' id='km១៤' href='#km១៤'>១៤</a>គ្រានោះឯង ព្រះមានព្រះភាគ ទ្រង់ត្រាស់ហៅភិក្ខុ ១ រូបថា ម្នាល​ភិក្ខុ ចូលអ្នកអាយអ្នកចូរទៅហៅអរិដ្ឋភិក្ខុ មានបុព្វបុរសជា​អ្នក​សម្លាប់​​​​ត្មាត តាមពាក្យថាគតថា ម្នាលអាវុសោអរិដ្ឋ ព្រះសាស្តាទ្រង់ត្រាស់​ហៅ​លោក ។ ភិក្ខុនោះទទួលព្រះពុទ្ធដីកា នៃព្រះមានព្រះភាគថា ព្រះករុណា​ព្រះអង្គ ហើយក៏ចូលទៅរកអរិដ្ឋភិក្ខុ មានបុព្វបុរសជាអ្នកសម្លាប់ត្មាត លុះ​ចូល​​ទៅ​ដល់​​ហើយ ក៏និយាយនឹងអរិដ្ឋភិក្ខុ មានបុព្វបុរសជាអ្នកសម្លាប់​ត្មាត​ដូច្នេះ​ថា ម្នាលអាវុសោអរិដ្ឋ ព្រះសាស្តាទ្រង់ត្រាស់ហៅលោក ។ អរិដ្ឋភិក្ខុ មាន​បុព្វបុរស​ជាអ្នក សម្លាប់ត្មាត ក៏ទទួលពាក្យភិក្ខុនោះថា អើអាវុសោ ហើយ​ក៏ចូល​ទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយ​បង្គំ​ព្រះមាន​ព្រះភាគ រួចអង្គុយក្នុងទីដ៏សមគួរ ។ លុះអរិដ្ឋភិក្ខុមានបុព្វបុរស ជា​អ្នកសម្លាប់ត្មាត អង្គុយក្នុងទីដ៏សមគួរហើយ ទើបព្រះមានព្រះភាគ ទ្រង់​ត្រាស់​សួរដូច្នេះថា ម្នាលអរិដ្ឋ បានឮថាអ្នកមានទិដ្ឋិអាក្រក់មាន សភាព​យ៉ាង​នេះកើត ឡើងថាអាត្មាអញដឹងច្បាស់នូវធម៌ ដែលព្រះមានព្រះភាគ​ទ្រង់សម្តែងហើយ ធម៌ទាំងឡាយណា ដែលព្រះមានព្រះភាគ​ទ្រង់សម្តែង​ហើយ ធម៌ទាំងឡាយណា ដែលព្រះមានព្រះភាគទ្រង់សម្តែងថា តែងធ្វើនូវ​សេចក្តី​អន្តរាយ ធម៌ទាំងឡាយនោះ មិនអាចធ្វើនូវសេចក្តីអន្តរាយ ដល់​បុគ្គល​អ្នកសេពទេ ដូច្នេះមែនឬ ។ បពិត្រព្រះអង្គ​ដ៏ចម្រើន​ខ្ញុំព្រះអង្គដឹង​ច្បាស់​នូវ​ធម៌ ដែលព្រះមានព្រះភាគ ទ្រង់សម្តែងហើយ យ៉ាងនេះឯង ធម៌ទាំងឡាយណា ដែលមានព្រះភាគ ទ្រង់សម្តែងថា តែងធ្វើនូវសេចក្តី អន្តរាយ ធម៌ទាំងឡាយនោះ មិនអាចធ្វើនូវសេចក្តីអន្តរាយ​ដល់បុគ្គល​អ្នក​សេពទេ ។ នែមោឃបុរស អ្នកដឹងច្បាស់នូវ ធម៌ដែលតថាគតសម្តែង​ហើយ​យ៉ាងនេះ អំពីសម្នាក់អ្នកណា ។ ម្នាលមោឃបុរស ធម៌ធ្វើនូវសេចក្តី​អន្តរាយ តថាគតសម្តែងហើយ ដោអនេកបរិយាយ ក៏ឯធម៌ទាំងឡាយនោះ អាចធ្វើនូវសេចក្តីអន្តរាយ ដល់បុគ្គលអ្នកសេពដោយពិត តថាគត​សម្តែង​ហើយថា កាមទាំងឡាយមានសេចក្តីសុខតិច មានទុក្ខច្រើន មាន​សេចក្តីច​ង្អៀតចង្អល់ច្រើន ទោសក្នុង​កាមទាំងឡាយនេះ មានច្រើនក្រៃពេក តថាគត សម្តែងហើយថា កាមទាំងឡាយ មានឧបមា​ដូចរាងឆ្អឹង...។ តថាគត​​សម្តែង​ហើយថា កាមទាំងឡាយ មានឧបមាដូច ដុំសាច់...។ តថាគត​សម្តែង​ហើយ​ថា កាមទាំងឡាយមាន ឧបមាដូចគប់ស្មៅ...។ តថាគតសម្តែង​ហើយថា កាម​ទាំងឡាយ មានឧបមាដូច​រណ្តៅរងើក​ភ្លើង...។ តថាគតសម្តែង​ហើយ​ថា កាមទាំងឡាយមានឧបមា​ដូចការ​យល់​សប្តិ...។ តថាគតសម្តែង ហើយ​ថាកាម​ទាំងឡាយ​មានឧបមាដូច​របស់ដែល​ខ្ចីគេ...។ តថាគតសម្តែង​ហើយថា​កាម ទាំងឡាយមានឧបមា​ដូចផ្លែឈើ...។ តថាគតសម្តែងហើយថា កាម​ទាំង​ឡាយ មានឧបមាដូចកាំបិតនឹងជ្រញ់...។ តថាគត សម្តែងហើយថា កាមទាំងឡាយ មានឧបមាដូចលំពែងនឹង​ដែក​ស្រួច...។ តថាគត​សម្តែង​ហើយថា កាមទាំងឡាយ មានឧបមាដូចក្បាល​ពស់ មានទុក្ខច្រើន មាន​សេចក្តី​​ចង្អៀតចង្អល់ច្រើន ទោសក្នុងកាមទាំង​ឡាយ​​នេះ មានច្រើនក្រៃ​ពេក នៃមោឃបុរស កាល​បើហេតុមាន ទំនងយ៉ាង​នេះ អ្នកឈ្មោះថាពោល​បង្កាច់តថាគតផង ឈ្មោះថាគាស់រំលើង​នូវខ្លួន​ឯង​ផង ឈ្មោះថាទទួល​នូវ​បាប​ដ៏ច្រើនផង ព្រោះអំពើដែលខ្លួនប្រកាន់អាក្រក់ ម្នាល​មោឃបុរសព្រោះ​ថា អំពើអាក្រក់នោះ នឹងប្រព្រឹ​ត្តទៅ​ដើម្បីមិន​ជា​ប្រយោជន៏ ដើម្បី​សេចក្តីទុក្ខ​ដល់អ្នក អស់កាលយូរអង្វែង ។ គ្រានោះឯង ព្រះមាន​ព្រះភាគ ត្រាស់សួរ​ភិក្ខុ​ទាំង​ឡាយថា ម្នាលភិក្ខុទាំងឡាយ អ្នកទាំង​ឡាយ សំគាល់ហេតុនោះថា​ដូចម្តេច អរិដ្ឋភិក្ខុ មានបុព្វបុរសជា​អ្នក​សម្លាប់​ត្មាតនេះ ឈ្មោះថាមាន​ចំហាយ​​កំដៅភ្លើងគឺញាណ ក្នុងធម្មវិន័យ​នេះបាន​ខ្លះ​ដែរឬ ។ បពិត្រ​ព្រះអង្គដ៏ចម្រើនចំហាយ​កំដៅភ្លើងនោះ​នឹង​មាន​ដូច​ម្តេច​បាន បពិត្រព្រះ​អង្គ​​ដ៏ចម្រើន ចំហាយកំដៅភ្លើងនោះមិនមានឡើយ កាលដែ​ល​ពួក​ភិក្ខុ ក្រាប​ទួល​ព្រះមានព្រះភាគ យ៉ាងនេះហើយ អរិដ្ឋភិក្ខុ មានបុព្វ​បុរស​​​ជាអ្នក​សម្លាប់​ត្មាត ក៏អង្គុយនូវ​ស្ងៀមអៀនខ្មាស ដាក់កសំយុងចុះ ឪនមុខចុះ សញ្ជប់​សញ្ជឹង​ មិនក្លៀវក្លា ។</p>
        <p><a class='ref km' id='km១៥' href='#km១៥'>១៥</a>គ្រានោះឯង ព្រះមានព្រះភាគ ទ្រង់ជ្រាបថា អរិដ្ឋភិក្ខុមាន​បុព្វបុរស​ជាអ្នកសម្លាប់ត្មាត អង្គុយនៅស្ងៀម អៀនខ្មាស ដាក់កសំយុងចុះ ឪនមុខចុះ សញ្ជប់សញ្ជឹងមិន ក្លៀវក្លាហើយ មានព្រះបន្ទូលទៅនឹងអរិដ្ឋភិក្ខុ មានបុព្វបុរសជាអ្នកសម្លាប់ត្មាតដូច្នេះថា ម្នាលមោឃបុរសអ្នកនឹងប្រាកដ ដោយទិដ្ឋិអាក្រក់ ជារបស់ខ្លួននេះ តែតថាគតនឹងសាកសួរ ភិក្ខុទាំងឡាយ​ក្នុង​​សេចក្តីនេះ ។ គ្រានោះឯង ព្រះមានព្រះភាគត្រាស់​ហៅភិក្ខុទាំង​ឡាយ​ថា ម្នាលភិក្ខុទាំងឡាយ អរិដ្ឋភិក្ខុមានបុព្វបុរសជាអ្នកសម្លាប់ត្មាតនេះ ពោល​បង្កាច់​តថាគត ផង ជីកគាស់រំលើងនូវខ្លួនឯងផង ទទួលនូវបាបដ៏ច្រើនផង ព្រោះអំពើដែលខ្លួនកាន់ យកអាក្រក់ ដោយប្រការណា ព្រោះអ្នកដឹង​ច្បាស់​នូវ​ធម៌ ដែលតថាគតសម្តែងហើយ ដោយប្រការដូច្នោះដែរឬទេ ។ បពិត្រ​ព្រះអង្គដ៏ចម្រើនយើងខ្ញុំទាំងឡាយមិនបានដឹង ច្បាស់នូវធម៌នុ៎ះទេ បពិត្រ​ព្រះអង្គ​ដ៏ចម្រើនព្រោះថា ធម៌ធ្វើនូវសេចក្តីអន្តរាយ ព្រះមានព្រះភាគ ទ្រង់​សម្តែងហើយដល់ខ្ញុំទាំងឡាយ ដោយអនេកបរិយាយ ធម៌ទាំងឡាយ នោះ​អាចធ្វើនូវ សេចក្តីអន្តរាយ ដល់បុគ្គលអ្នកសេពពិតមែន ព្រះមានព្រះភាគ ទ្រង់សម្តែងហើយថាកាមទាំងឡាយ មានសេចក្តីសុខតិច មានទុខច្រើន មាន​​សេចក្តីចអង្អៀតចង្អល់ច្រើន ទោសក្នុងកាមទាំងឡាយនេះមានច្រើន ព្រះមានព្រះភាគ ទ្រង់សម្តែងហើយថា កាម​ទាំងឡាយមាន​ឧបមាដូច​រាង​ឆ្អឹង មានទុក្ខច្រើន មានសេចក្តីចង្អៀតចង្អល់ច្រើនទោស ក្នុងកាមទាំងឡាយ​នេះ មានច្រើនក្រៃពេក ។បេ។ ព្រះមានព្រះភាគ ទ្រង់សម្តែងហើយថា កាមទាំងឡាយ មានឧបមាដូចក្បាលពស់ មានទុក្ខច្រើន មានសេចក្តីចង្អៀត​ចង្អល់ច្រើន ទោសក្នុងកាមទាំងឡាយនេះមានច្រើនក្រៃពេក ។ ម្នាលភិក្ខុ​ទាំង​ឡាយ អ្នកទាំងឡាយ ដឹងច្បាស់នូវធម៌ដែលតថាគតសម្តែងហើយ យ៉ាង​​នេះ​ប្រពៃហើយ ម្នាលភិក្ខុទាំងឡាយ ព្រោះថាធម៌ធ្វើនូវ​សេចក្តី​អន្តរាយ តថាគតសម្តែងហើយ ដល់អ្នកទាំងឡាយដោយអនេកបរិយាយ ធម៌ទាំង​ឡាយនោះ អាចធ្វើនូវសេចក្តីអន្តរាយដល់បុគ្គលអ្នក សេពពិតមែន តថាគតសម្តែងហើយថា កាមទាំងឡាយមានសេចក្តីសុខតិច មានទុក្ខច្រើន មានសេចក្តី ចង្អៀតចង្អល់ច្រើនទោសក្នុងកាមទាំងឡាយមានច្រើនក្រៃពេក តថាគតសម្តែងហើយថា កាមទាំងឡាយមានឧបមាដូចរាងឆ្អឹង មានទុក្ខ​ច្រើន មានសេចក្តីចង្អៀតចង្អល់ច្រើន ទោសក្នុងកាមទាំងឡាយនេះ មាន​ច្រើន​ក្រៃពេក ។បេ។ តថាគតសម្តែងហើយថា កាមទាំង​ឡាយមានឧបមា​ដូចក្បាលពស់ មានទុក្ខច្រើន មានសេចក្តីចង្អៀតចង្អល់ច្រើន ទោសក្នុង​កាមទាំងឡាយនេះ មានច្រើន ក្រៃពេក កាលបើហេតុមានទំនងយ៉ាងនេះ អរិដ្ឋភិក្ខុ មាន​បុព្វបុរសជាអ្នកសម្លាប់ត្មាតនេះ ឈ្មោះថាពោល​អង្កាច់​តថាគត​ផងឈ្មោះថាគាស់ រំលើង​នូវខ្លួនឯងផង តែងទទួលនូវបាប​ដ៏ច្រើន​ផង​ព្រោះអំពើដែលខ្លួនប្រកាន់អាក្រក់ ព្រោះថាអំពើ​នោះ នឹង​ប្រព្រឹត្តទៅ ដើម្បីមិនជាប្រយោជន៏ ជាទុក្ខ ដល់មោឃបុរសនោះ អស់កាលយូរ​អង្វែង ។ ម្នាលភិក្ខុទាំងឡាយ អរិដ្ឋភិក្ខុនោះ វៀរលែងចាកកាមទាំងឡាយ វៀរលែង​ចាកសេចក្តីសំគាល់ ក្នុងកាមទាំងឡាយ វៀរលែងចាកកាមវិតក្កៈទាំងឡាយ ហើយ ត្រឡប់សេពនូវកាមទាំងឡាយវិញ នេះមិនមែនជាឋានៈ ឡើយ ។</p>
        <p><a class='ref km' id='km១៦' href='#km១៦'>១៦</a>ម្នាលភិក្ខុទាំងឡាយ ក្នុងសាសនានេះ មានមោឃបុរសពួក​ខ្លះរៀន​ធម៌​គឺសុត្តៈ គេយ្យៈ វេយ្យាករណៈ គាថា ឧទាន ឥតិវុត្តកៈ​ ជាតកៈ​ អព្ភូតធម្មៈ វេទល្លៈ​ លុះមោឃបុរស​ទាំងនោះ​បាន​រៀន​ធម៌នោះហើយ ក៏មិនបានពិចារណានូវ សេចក្តីនៃធម៌​ទាំងឡាយ​នោះ ដោយប្រាជ្ញា ធម៌ទាំងនោះ ដែលមោឃបុរសទាំង​នោះមិនបាន ពិចារ​ណា​​នូវសេចក្តីដោយប្រាជ្ញាហើយ ក៏មិនប្រាកដច្បាស់ក្នុងចិត្ត មោឃបុរស​ទាំងនោះ រៀនធម៌​ដោយមានបំណងតែខាងលើកទោស​គេផងដោយមា​ន​បំណង​តែខាងដោះស្រាយ វាទៈ​ដូច្នេះដូច្នោះផង កុលបុត្រទាំងឡាយ​រៀន​ធម៌​​ដើម្បីប្រយោជន៍ណា​ ពួកមោឃបុរស​នោះ មិនបាននូវប្រយោជន៍​នោះ របស់ធម៌នោះឡើយ ធម៌ទាំងឡាយនោះដែលមោឃបុរស​ទាំងនោះ រៀនមិន​ល្អហើយ ក៏ប្រព្រឹត្តទៅដើម្បីមិនជាប្រយោជន៍ ដើម្បីសេចក្តីទុក្ខអស់ កាល​យូរ​អង្វែង ដំណើរនោះតែព្រោះហេតុអ្វី ម្នាលភិក្ខុទាំងឡាយ ព្រោះ​ថាធម៌​ទាំងឡាយ មោឃបុរសទាំងនោះរៀនមិនបានល្អហើយ ។ ម្នាលភិ​ក្ខុ​ទាំង​ឡាយ ដូចជាបុរសអ្នកត្រូវការ ដោយពស់វែក ស្វែងរកពស់វែក ក៏ត្រេច​ទៅ​រកពស់វែក បុរសនោះបានឃើញពស់វែក ១ យ៉ាងធំ ហើយក៏​ចាប់ពស់​វែកនោះ​ត្រង់ខ្លួន រឺកន្ទុយ ពស់វែកនោះក៏ងាកចឹកបុរសនោះ ត្រង់ដៃ​រឺដើម​ដៃរឺអវៈយវៈតូចធំណាមួយ បុរសនោះក៏ដល់នូវសេចក្តីស្លាប់រឺដល់នូវសេចក្តី ទុក្ខជិតតែនឹងស្លាប់ មានពស់វែកនោះជាហេតុ ដំណើរនោះតើព្រោះហេតុអ្វី ម្នាលភិក្ខុទាំងឡាយ ព្រោះថាពស់វែកនោះបុរសចាប់មិនស្រួល ម្នាល​ភិក្ខុ​ទាំង​ឡាយ មានមោឃបុរសពួកខ្លះ ក្នុងសាសនានេះ រៀនធម៌ គឺ សុត្តៈ គេយ្យៈ វេយ្យាករណៈ គាថា ឧទានៈ ឥតិវុត្តកៈ ជាតកៈ អព្ភូតធម្មៈ វេទល្លៈ លុះមោឃបុរសទាំងនោះរៀនធម៌នោះហើយ មិនបានពិចារណា នូវសេចក្តី​នៃ​ធម៌​ទាំងនោះដោយប្រាជ្ញា ធម៌ទាំងឡាយនោះមាន​មោឃបុរស​ទាំងនោះ​មិន​បាន ពិចារណានូវសេចក្តីដោយប្រាជ្ញាហើយ ក៏មិនប្រាកដច្បាស់ក្នុងចិត្ត មោឃបុរសទាំងឡាយ នោះរៀនធម៌ដោយមានបំណង​តែខាងលើកទោស​គេផង ដោយមានបំណងតែខាងដោះ ស្រាយនូវវាទៈ ដូច្នេះ ដូច្នោះផង កុល​​​​បុត្រទាំងឡាយរៀនធម៌ ដើម្បីប្រយោជន៍ណា ពួកមោឃបុរស​នោះ​ក៏មិនបាននូវប្រយោជន៍នោះ របស់ធម៌នោះឡើយ ធម៌ទាំងឡាយនោះ ដែលមោឃ​បុរស ទាំងនោះរៀនមិនល្អហើយ ក៏ប្រព្រឹត្តទៅដើម្បីមិន​ជា​ប្រយោជន៍ ដើម្បីសេចក្តីទុក្ខអស់កាលយូរអង្វែង ដំណើរនោះព្រោះហេតុអ្វី ម្នាល​ភិក្ខុទាំងឡាយ ព្រោះថាធម៌ទាំងឡាយ ដែលមោឃបុរស រៀនមិន​ល្អ​ហើយ យ៉ាងនេះឯង ។</p>
        <p><a class='ref km' id='km១៧' href='#km១៧'>១៧</a>ម្នាលភិក្ខុទាំងឡាយ ក្នុងសាសនានេះ មានកុលបុត្រពួកខ្លះ​រៀន​ធ​ម៌​គឺ សុត្តៈ គេយ្យៈ វេយ្យាករណៈ គាថា ឧទានៈ ឥតិវុត្តកៈ ជាតកៈ អព្ភូតធម្មៈ វេទល្លៈ កុលបុត្រទាំងនោះ លុះរៀនធម៌នោះ​ហើយក៏ពិចារណា​នូវសេចក្តីនៃធម៌​ទាំង​ឡាយ នោះដោយប្រាជ្ញា ធម៌ទាំងនោះលុះកុលបុត្រ​ទាំ​ង​​​នោះពិចារណានូវសេចក្តីដោយប្រាជ្ញាហើយ ក៏ប្រាកដច្បាស់ក្នុង ចិត្ត កុលបុត្រទាំងនោះមិនមែនរៀនធម៌ ដោយមានបំណងតែ​ខាងលើកទោស​គេផង មិនមែនរៀន​ធម៌ដោយមានបំណងតែខាង​ដោះស្រាយវាទៈ​ដូច្នេះ​ដូច្នោះ​ផង កុលបុត្រឯទៀតរៀន ធម៌ដើម្បីប្រយោជន៍ណា កុលបុត្រ​ទាំង​នោះ ក៏បាននូវ​ប្រយោជន៍នោះ របស់ធម៌នោះ ធម៌ទាំងនោះ​ដែល​កុលបុត្រ​ពួក​​នោះ​រៀនល្អ​ហើយ រមែងប្រព្រឹត្តទៅដើម្បីប្រយោជន៍ ដើម្បីសេច ក្តីសុខ​អស់​​កាល​យូរអង្វែង ដំណើរនោះព្រោះហេតុអ្វី ម្នាលភិក្ខុទាំងឡាយ ព្រោះ​ហេតុ​តែ​ធម៌ ទាំងឡាយដែលកុលបុត្រទាំងនោះ បានរៀនដោយល្អ ។ ម្នាល​ភិក្ខុ​​ទាំងឡាយ ដូចបុរសអ្នក ត្រូវការដោយពស់វែក ស្វែងរកពស់វែក ត្រេច​ទៅ​​​ស្វែងរកពស់វែក បុរសនោះបានឃើញពស់វែក ១ យ៉ាងធំ ក៏សង្ក​ត់​ពស់​វែក​នោះ​ដោយ​ដំបងដូចជាជើងពពែ ដោយស្រួលបួល លុះសង្កត់ដោយ​ដំបង​​ដូច​ជា​ជើងពពែ យ៉ាងស្រួលហើយ ក៏ចាប់ត្រង់កយ៉ាងមាំ ម្នាលភិក្ខុ ទាំងឡាយ ពស់វែកនោះរុំព័ទ្ឋដៃឬដើមដៃឬអវៈយវៈតូចធំណាមួយនៃបុរស នោះ ដោយរុំពត់ទាំងឡាយក៏មែនហើយ តែបើទុកជាដូច្នោះ បុរសនោះ​ក៏មិន​​ដល់នូវ​សចក្តីស្លាប់ ឬសេចក្តីទុក្ខ ជិតនឹងស្លាប់ មានពស់វែកនោះ​ជា​ហេតុទេ​ដំណើរ​នោះ តើព្រោះហេតុអ្វី ម្នាលភិក្ខុទាំងឡាយ ព្រោះថាពស់​វែក​បុរស​នោះ​ចាប់​ត្រូវទំនង ម្នាលភិក្ខុទាំងឡាយ ក្នុងសាសនានេះ មានកុល បុត្រ​ពួក​ខ្លះ រៀនធម៌ គឺ សុត្តៈ គេយ្យៈ វេយ្យាករណៈ គាថា ឧទានៈ ឥតិវុត្តកៈ ជាតកៈ អព្ភូតធម្មៈ វេទល្លៈ កុលបុត្រទាំងនោះ លុះបានរៀន​ធម៌នោះ​ហើយ ក៏ពិចារណានូវសេចក្តី នៃធម៌ទាំងនោះដោយ​ប្រាជ្ញាធម៌​ទាំង​នោះ លុះកុល​បុត្រពួកនោះបានពិចារណានូវសេចក្តីដោយ ប្រាជ្ញាក៏ប្រាក​ដ​ច្បាស់​ក្នុងចិត្ត កុលបុត្រទាំងនោះមិនមែនរៀនធម៌ ដោយមានបំណងតែខាង លើកទោស​គេផង មិនមានរៀនធម៌ ដោយមានបំណងតែ​ខាងលើកទោស​គេផង មិន​មែនរៀនធម៌ ដោយមានបំណងតែខាងដោះស្រាយវាទៈ​ដូច្នេះ​ដូច្នោះផង កុលបុត្រឯទៀតរៀន ធម៌ដើម្បីប្រយោជន៍ណា កុលបុត្រទាំង​នោះ ក៏បាននូវ​ប្រយោជន៍ នោះរបស់ធម៌នោះធម៌ទាំងឡាយនោះរៀនល្អ​ហើយ រមែង​ប្រព្រឹត្តទៅដើម្បីប្រយោជន៍ ដើម្បីសេចក្តីសុខអស់កាលយូរ អង្វែង ដំណើរ​នោះតើព្រោះហេតុអ្វី ម្នាលភិក្ខុទាំងឡាយ ព្រោះហេតុតែធម៌​ទាំងឡាយ​ដែល កុលបុត្រទាំងនោះរៀនដោយល្អ យ៉ាងនោះឯង ។ ម្នាល​ភិក្ខុ​​​​​​​ទាំង​ឡាយ ព្រោះហេតុនោះ អ្នកទាំងឡាយអាច​ដឹងច្បាស់នូវ​សេចក្តី​​​​​​​​នៃ​ភាសិត​ណា របស់តថាគត គប្បីចាំទុកនូវសេចក្តី នៃភាសិតនោះ​យ៉ាង​នោះចុះ មួយវិញ​ទៀត អ្នកទាំងឡាយគប្បីសាកសួរតថាគតក្នុងអត្ថនៃ ភាសិតណា របស់តថាគត អ្នកទាំងឡាយគប្បី​សាកសួរតថាគតក្នុង​អត្ថនៃ​ភាសិត​នោះចុះ ឬក៏គប្បីសួរចំពោះភិក្ខុណាដែលឈ្លាសវៃចុះ ម្នាលភិក្ខុ​ទាំង​ឡាយ តថាគត​នឹងសម្តែងធម៌ មានឧបមាដូចក្បូន ដល់អ្នកទាំងឡាយ​ដើម្បី​ឲ្យរលាស់ខ្លួន​ចេញ មិនមែនដើម្បីឲ្យនៅប្រកាន់ឡើយ អ្នកទាំងឡាយ​ ចូរ​ប្រុង​​​ស្តាប់​នូវ​សេចក្តី​នោះ ចូរខំយកចិត្តទុកដាក់ឲ្យប្រពៃ តថាគតនឹង សម្តែង ។ ភិក្ខុទាំង​នោះ​ទទួលព្រះពុទ្ឋដីកា នៃព្រះមានព្រះភាគថា​ព្រះ​ករុណា​​ព្រះអង្គ ។</p>
        <p><a class='ref km' id='km១៨' href='#km១៨'>១៨</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ ដូច​ជា​​បុរសអ្នកដើរផ្លូវឆ្ងាយ បុរសនោះឃើញ នូវអន្លង់ទឹកដ៏ធំ មានត្រើយខាង​អាយ​ប្រកបដោយសេចក្តី រង្កៀស ប្រកបដោយភ័យ មានត្រើយខាងនាយ​ដ៏​ក្សេមប្រាសចាកភ័យ តែថាទូកក្បូនឬស្ពានសម្រាប់​ឆ្លងពី​ត្រើយអាយ​ទៅ​ត្រើយ​នាយ នៃបុរសនោះមិនមានឡើយ បុរសនោះមាន សេចក្តីត្រិះរិះ​យ៉ាង​នេះថា អន្លង់ទឹកដ៏ធំនេះមានត្រើយខាង​អាយប្រកបដោយសេចក្តី​រង្កៀស នឹង​​​​ភ័យ មានត្រើយខាងនាយដ៏ក្សេម ប្រាសចាកភ័យ ទូក ក្បូន ឬស្ពាន​សម្រាប់​ឆ្លងពីត្រើយ ខាងអាយទៅត្រើយខាងនាយក៏គ្មាន បើដូច្នោះ មាន​តែអាត្មា​អញប្រមូលស្មៅ កំណាត់ ឈើ មែកឈើ នឹងចំបើង យកមកចង​ធ្វើជាក្បួន ហើយអាស្រ័យនូវក្បូននោះ ព្យាយាមដោយ ដៃនឹងជើង ឆ្លងទៅ​កាន់​ត្រើយខាងនាយដោយសួស្តីបាន ។ ម្នាលភិក្ខុទាំងឡាយ លំដាប់នោះ ឯងបុរសនោះក៏ប្រមូលស្មៅ កំណាត់ឈើ មែកឈើ នឹងចំបើង មកចង​ជា​ក្បួន ហើយបាន អាស្រ័យក្បួននោះ ព្យាយាមដោយដៃនឹងជើង ឆ្លងទៅកាន់​ត្រើយ​ខាងនាយបានដោយសួស្តី កាលបុរសនោះឆ្លងទៅដល់​ត្រើយខាង​នាយ​ហើយ ក៏មានសេចក្តីត្រិះរិះយ៉ាងនេះថា ក្បួននេះ មានឧបការៈ​ច្រើន​ដល់អាត្មាអញៗ បានអាស្រ័យក្បួននេះ ព្យាយាមដោយដៃនឹងជើងឆ្លងមក ដល់​ត្រើយ​ដោយសួស្តីបាន បើដូច្នោះមានតែអាត្មាអញលើ​កក្បូននេះ​ទូល​លើ​ក្បាល​​ឬ​លីនឹងក ដើរចេញទៅកាន់ទីគួរតាមប្រាថ្នា ។ ម្នាលភិក្ខុ​ទាំង​ឡាយ អ្នកទាំងឡាយសំគាល់សេចក្តីនោះ ថាដូចម្តេច បុរសនោះធ្វើ​យ៉ាង​នេះ បានឈ្មោះថាជាអ្នកធ្វើសេចក្តីសមគួរដល់ក្បួននោះឬទេ ។ បពិត្រ​ព្រះអង្គ​​ដ៏ចម្រើនហេតុនោះមិនមែនដូច្នោះទេ ។ ម្នាលភិក្ខុ​ទាំងឡាយចុះ​បុរស​​​​នោះ ធ្វើដូចម្តេច ទើបបានឈ្មោះថាតើសេចក្តីសមគួរដល់ក្បូននោះ ។ ម្នាល​ភិក្ខុ​ទាំងឡាយ បុរស នោះឆ្លងដល់ត្រើយនាយ​ក្នុងទីឯនោះ​គួរតែ​ត្រិះរិះ​យ៉ាង​នេះថា ក្បួននេះមានឧបការៈច្រើន ដល់អាត្មាអញ ។ បានអាស្រ័យ​នូវ​ក្បួន​នេះហើយ ព្យាយាមដោយដៃនឹងជើង ឆ្លងមកដល់ ត្រើយនាយ​បាន​ដោយ​សួស្តី បើដូច្នោះមានតែអាត្មាអញលើកក្បួននេះ ដាក់លើគោក ឬពន្លិច ក្នុងទឹក ហើយដើរចេញទៅកាន់ទីគួរតាមប្រាថ្នា ។ ម្នាលភិក្ខុ​ទាំង​ឡាយ បុរសនោះ ដែលធ្វើ យ៉ាងនេះបានឈ្មោះថាជា​អ្នកធ្វើ​សេចក្តីសម​គួរ​ដល់​​ក្បួននោះ ។ ម្នាលភិក្ខុទាំងឡាយធម៌មាន ឧបមាដូចជាក្បូន ដែល​តថាគត​សម្តែងហើយ ដើម្បីឲ្យរលាស់ខ្លួនចេញ មិនមែនដើម្បីឲ្យទៅ កាន់​ឡើយ ម្នាលភិក្ខុទាំងឡាយកាលបើអ្នកទាំងឡាយ ដឹងច្បាស់នូវធម៌ មាន​ឧបមា​ដូចក្បូន ដែលតថាគតសម្តែងហើយ គប្បីលះបង់ធម៌​ ទាំងឡាយ​ចេញ​ នឹងចាំបាច់ពោលទៅថ្វី ដល់អកុសលធម៌ ។</p>
        <p><a class='ref km' id='km១៩' href='#km១៩'>១៩</a>ម្នាលភិក្ខុទាំងឡាយ ហេតុជាទីតាំង នៃទិដ្ឋិ​ទាំងឡាយ​នេះ មាន ៦ ។ ហេតុជាទីតាំង នៃទិដ្ឋិទាំង ៦ តើដូចម្តេចខ្លះ ។ ម្នាល​ភិក្ខុ​ទាំង​ឡាយបុថុជ្ជនក្នុងលោកនេះ ជាអ្នកមិនចេះ ដឹងមិនឃើញនូវ​ពួកអរិយ​បុគ្គល មិនឈ្លាសក្នុងអរិយធម៌ មិនសិក្សាក្នុងអរិយធម៌មិន ឃើញនូវពួក​សប្បុរស មិនឈ្លាសក្នុងសប្បុរិសធម៌ មិនសិក្សាក្នុងសប្បុរិសធម៌ ពិចារណាឃើញ​នូវរូបថា នុ៎ះរបស់អាត្មាអញ នុ៎ះជាអាត្មាអញ នុ៎ះជាខ្លួន​របស់អញ​ដូច្នេះ ១ ពិចារណា ឃើញនូវវេទនាថា នុ៎ះរបស់អាត្មា​អញ នុ៎ះជាអាត្មាអញ នុ៎ះជា​ខ្លួន​របស់អាត្មាអញដូច្នេះ ១ ពិចារណាឃើញនូវសញ្ញាថា នុ៎ះរបស់​អាត្មា​អញ នុ៎ះជាអាត្មាអញ នុ៎ះជាខ្លួនរបស់អាត្មាអញ ដូច្នេះ ១ ពិចារណា​ឃើញនូវសង្ខារទាំងឡាយថា នុ៎ះរបស់អាត្មាអញ នុ៎ះជាអាត្មាអញ នុ៎ះជា ខ្លួនរបស់អាត្មាអញដូច្នេះ ១ អារម្មណ៍ណាដែលបានឃើញបានឮ បាន​ពាល់​​ត្រូវ បានដឹងច្បាស់មកដល់ បានស្វែងរក បានពិចារណារឿយៗ ដោយចិត្ត ក៏ពិចារណាឃើញអារម្មណ៍នុ៎ះថា នុ៎ះរបស់អាត្មាអញ នុ៎ះជា​អាត្មាតអញ នុ៎ះជាខ្លួនរបស់អាត្មាអញដូច្នេះ ១ ហេតុជាទីតាំងនៃ ទិដ្ឋិណា​ថា នោះ​ជា​សត្វ​លោក នោះជាខ្លួនអាត្មាអញ អាត្មាអញនោះ ទៅកាន់ បរលោក នឹង​ជាអ្នកទៀងទាត់ ឋិតថេរមិនប្រែប្រួល ឋិតនៅដូចជា​សស្សតិ​វត្ថុ ដូច្នោះឯង ក៏ពិចារណាឃើញហេតុជាទីតាំងនៃទិដ្ឋិនោះថា នុ៎ះរបស់​អាត្មា​​អញ នុ៎ះជា​អាត្មា​អញ នុ៎ះជាខ្លួនរបស់ អាត្មាអញដូច្នេះ ១ ។ ម្នាល​ភិក្ខុទាំង​ឡាយ អរិយ​សវ័ក​ដែលចេះដឹងបានឃើញនូវពួកអរិយៈ ជាអ្នក​ឈ្លាស​​ក្នុង​​​អរិយធម៌ បានសិក្សាដោយប្រពៃក្នុងអរិយធម៌ បានឃើញពួក​សប្បុរស ជា​អ្នក​ឈ្លាស​ក្នុងសប្បុរិសធម៌ បានសិក្សាដោយប្រពៃក្នុង​សប្បុរិស​ធម៌ ពិចារ​ណា​ឃើញនូវរូបថា នុ៎ះមិនមែនជារបស់អាត្មាអញ នុ៎ះមិនមែន​ជា​អាត្មាអញ នុ៎ះមិនមែន​ជាខ្លួនរបស់អាត្មាអញ ពិចារណាឃើញនូវវេទនាថា នុ៎ះមិនមែន​ជា​របស់អាត្មាអញ នុ៎ះមិនមែនជាអាត្មាអញ នុ៎ះមិនមែនជាខ្លួន​របស់​អាត្មា​អញ ពិចារណាឃើញនូវសញ្ញាថា នុ៎ះមិនមែនជារបស់ អាត្មា​អញ នុ៎ះមិនមែនជាអាត្មាអញ នុ៎ះមិនមែនជាខ្លួនរបស់អាត្មាអញ ពិចារណា​ឃើញនូវ សង្ខារទាំងឡាយថា នុ៎ះមិនមែនជាអាត្មាអញ នុ៎ះមិនមែនជាអាត្មា​អញ នុ៎ះមិនមែនជាខ្លួន របស់អាត្មាអញ អារម្មណ៏ណាដែល បានឃើញ បាន​ឮ បានពាល់ត្រូវ បានដឹងច្បាស់ បានដល់ បានស្វែងរក បានពិចារណា​រឿយៗ ដោយចិត្ត ក៏ពិចារណា ឃើញនូវអារម្មណ៏ នោះថា នុ៎ះមិនមែន​ជា​របស់​អាត្មាអញ នុ៎ះមិនមែនជាអាត្មាអញ នុ៎ះមិនមែនជាខ្លួនរបស់អាត្មា អញ ហេតុជាទីតាំងនៃទិដ្ឋិណាថា នោះជាសត្វលោកនោះជាខ្លួន អាត្មាអញ នោះ​ទៅក្នុងបរលោក នឹងជាបុគ្គលទៀងទាត់ឋិតថេរមិនប្រែប្រួល ឋិតនៅ​ដូចជា​សស្សតិវត្ថុដូច្នោះឯង ក៏ពិចារណាឃើញនូវហេតុជាទីតាំង នៃទិដ្ឋិនោះថា នុ៎ះ​មិនមែន​ជារបស់អាត្មាអញ នុ៎ះមិនមែន ជាអាត្មាអញ នុ៎ះមិនមែន​ជាខ្លួនរ​បស់ អាត្មាអញ អរិយសាវ័កនោះកាលពិចារណាឃើញច្បាស់យ៉ាងនេះ កាលបើវត្ថុនោះមិនមាន គឺថាវិនាសទៅ ក៏មិនតក់ស្លុតឡើយ ។</p>
        <p><a class='ref km' id='km២០' href='#km២០'>២០</a>លុះព្រះមានព្រះភាគ ទ្រង់ត្រាស់យ៉ាងនេះហើយ មានភិក្ខុ ១ រូប បាន​ក្រាបបង្គំ ទូលព្រះមានព្រះភាគដូច្នេះថា បពិត្រព្រះអង្គដ៏ចម្រើន​បើ​បរិក្ខារ​ខាង​ក្រៅមិនមាន គឺថាវិនាសទៅសេចក្តីតក់ស្លុតមានឬទេ ។ ព្រះមាន​ព្រះភាគ​ទ្រង់តបថា ម្នាលភិក្ខុមានហើយទ្រង់ត្រាស់តទៅទៀតថា ម្នាលភិក្ខុ បុគ្គលពួកមួយក្នុងលោកនេះ មានសេចក្តីត្រិះរិះយ៉ាងនេះថា ទ្រព្យរបស់​អាត្មា​អញមានហើយ តែឥឡូវ ទ្រព្យរបស់អាត្មាអញនោះ ត្រឡប់ទៅជាគ្មាន​វិញ  ទ្រព្យណា ដែលអាត្មាអញគួរបាន ឥឡូវអាត្មាអញ មិនបានទ្រព្យ​នោះ​​ឡើយ បុគ្គលនោះ ក៏សោកសៅ លំបាក ខ្សឹកខ្សួល គក់ទ្រូង កន្ទក់ ក​ន្ទេញ ដល់នូវសេចក្តីវង្វេងភ្លេច ម្នាលភិក្ខុ កាលបើករិក្ខារខាងក្រៅ​មិនមាន​ហើយសេចក្តីតក់ស្លុក រមែងមានយ៉ាងនេះ ។ បពិត្រព្រះអង្គដ៏ចម្រើនចុះ​កាល​បើបរិក្ខាខាងក្រៅ មិនមានហើយ សេចក្តីមិនតក់ស្លុតមានដែរឬទេ ។ ព្រះមានព្រះភាគទ្រង់តបថា ម្នាលភិក្ខុមានហើយទ្រង់ត្រាស់តទៅទៀតថា ម្នាលភិក្ខុបុគ្គលពួកមួយ ក្នុងលោកនេះ មិនមានសេចក្តីត្រិះរិះ យ៉ាងនេះថា ទ្រព្យរបស់អាត្មាអញមានហើយ តែឥឡូវទ្រព្យរបស់អាត្មាអញនោះ ត្រឡប់​ទៅជាគ្មានវិញ ទ្រព្យណា ដែលអាត្មាអញ គួរបាន ឥឡូវអាត្មាអញមិន​បាន​ទ្រព្យនោះឡើយ បុគ្គលនោះមិនសោកសៅ មិនលំបាក មិនខ្សឹកខ្សួល មិនគ​ក់​ទ្រូង កន្ទក់កន្ទេញ មិនដល់នូវសេចក្តីវង្វេងភ្លេច ម្នាលភិក្ខុ កាលបើបរិ ក្ខារខាងក្រៅមិនមានហើយ សេចក្តីមិនតក់ស្លុត រមែងមាន យ៉ាងនេះ ។ បពិត្រព្រះអង្គដ៏ ចម្រើនចុះកាលបើវត្ថុខាងក្នុងមិនមានហើយ សេចក្តីតក់​ស្លុត មានឬទេ ។ ព្រះមានព្រះភាគទ្រង់តបថា ម្នាលភិក្ខុមានហើយទ្រង់​ត្រាស់តទៅទៀតថា ម្នាលភិក្ខុ បុគ្គលពួកមួយ ក្នុងលោកនេះ មានសេចក្តី​យល់​ឃើញយ៉ាងនេះថា នោះជាសត្វលោក នោះជាខ្លួន អាត្មាអញ​នោះ​ទៅក្នុងបរលោក នឹងជាបុគ្គលទៀងទាត់ឋិតថេរ មិនប្រែប្រួល ឋិតនៅបីដូច​ជាសស្សតិវត្ថុដូច្នោះឯង បុគ្គលនោះរមែងស្តាប់ពាក្យរបស់តថាគតក្តី របស់ សាវ័កនៃតថាគតក្តី ដែលសម្តែងធម៌ដើម្បី​គាស់រំលើង​នូវទិដ្ឋិ​នឹងហេតុ​នៃ​ទិដ្ឋិ នឹងទីតាំង អាស្រ័យនៃទិដ្ឋិ នឹងសេចក្តី​គ្របសង្កត់នៃ​ទិដ្ឋិនឹងអនុស័យ​ដែល​​តាំង​នៅមាំក្នុងសន្តាន ដើម្បីរម្លាប់នូវសង្ខារទាំងពួង ដើម្បីលះ​បង់​នូវឧបធិ ទាំងពួង ដើម្បីអស់ទៅនៃតណ្ហា ដើម្បីប្រាសចាករាគៈដើម្បី​រលត់នៃ​កងទុក្ខ ដើម្បីព្រះនិព្វាន ។ បុគ្គលនោះមានសេចក្តី ត្រិះរិះយ៉ាង​នេះថា អាត្មាអញនឹងសូន្យទៅ មិនកើតទៀតឡើយ អាត្មាអញនឹងវិនាសទៅ មិន​កើតទៀតឡើយ អាត្មាអញមុខជានឹងមិនកើតទៀតឡើយបុគ្គលនោះ ក៏​សោកសៅ លំបាក ខ្សឹកខ្សួល គក់ទ្រូង កន្ទក់កន្ទេញដល់នូ​វ​សេចក្តីវង្វេង​ភ្លេច ម្នាលភិក្ខុ កាលបើវត្ថុខាងក្នុងមិនមានហើយសេចក្តីតក់ស្លុត រមែង​មានយ៉ាង​នេះ ។ បពិត្រព្រះអង្គដ៏ចម្រើនចុះកាលបើវត្ថុខាង ក្នុងមិនមាន​ហើយ សេចក្តីមិនតក់ស្លុត គប្បីមានដែរឬទេ ។ ព្រះមានព្រះភាគទ្រង់តបថា ម្នាលភិក្ខុមានហើយទ្រង់ត្រាស់តទៅទៀតថា ម្នាលភិក្ខុ បុគ្គលពួកមួយ ក្នុង​លោក​នេះ មិនមានសេចក្តីយល់ឃើញយ៉ាងនេះថា នោះជាសត្វលោក នោះ​​​​ជាខ្លួន អាត្មាអញនោះទៅក្នុងបរលោក នឹងជាបុគ្គលទៀងទាត់ ឋិតថេរ មិន​ប្រែប្រួល ឋិតនៅបីដូចជាសស្សតវិត្ថុដូច្នោះឯង បុគ្គលនោះ​រមែង​ស្តាប់​ពាក្យ​របស់តថាគតក្តីសាវ័កនៃតថាគតក្តី ដែលសម្តែងធម៌ ដើម្បីគាស់​រំលើង​នូវ​ទិដ្ឋិ នឹងហេតុនៃទិដ្ឋិ នឹងទីតាំងអាស្រ័យនៃទិដ្ឋិ នឹងសេចក្តីគ្រប​សង្កត់​នៃ ទិដ្ឋិ នឹងអនុស័យដែលតាំងនៅមាំក្នុងសន្តាន ដើម្បីរម្លាប់នូវសង្ខារ​ទាំង​ពួង ដើម្បី​លះបង់នូវ ឧបធិទាំងពួង ដើម្បីអស់ទៅនៃតណ្ហា ដើម្បីប្រាស​ចាករាគៈ​ដើម្បី​រ​លត់នៃកងទុក្ខ ដើម្បីព្រះនិព្វាន ។ បុគ្គលនោះមិនមាន​សេចក្តី​ត្រិះរិះ​យ៉ាង​នេះ​ថា អាត្មាអញនឹងសូន្យទៅ មិនកើតទៀតឡើយ អាត្មាអញនឹង​វិនាស​ទៅ មិនកើតទៀតឡើយ អាត្មាអញមុខជានឹងមិនកើតទៀតឡើយ បុគ្គល​នោះ​មិន​សោកសៅ មិនលំបាក មិនខ្សឹកខ្សួល មិនគក់ទ្រូង កន្ទក់ក​ន្ទេញ មិនដល់​នូវសេចក្តីវង្វេងភ្លេច ម្នាលភិក្ខុ កាលបើវត្ថុខាង​ក្នុងមិ​ន​មានហើយ​ សេចក្តី​មិន តក់ស្លុតរមែងមានយ៉ាងនេះ។</p>
        <p><a class='ref km' id='km២១' href='#km២១'>២១</a>ម្នាលភិក្ខុទាំងឡាយ ទ្រព្យរបស់ណា ដែលទៀងទាត់ ឋិតថេរ​មិនប្រែប្រួល ឋិតនៅដូចជាសស្សតិវត្ថុដូច្នោះឯង អ្នកទាំងឡាយគប្បី​គន់​មើល​នូវ​ទ្រព្យរបស់នោះចុះ ម្នាលភិក្ខុទាំងឡាយ ទ្រព្យរបស់ណា ដែលទៀង​ទាត់ ឋិតឋេរ មិនប្រែប្រួល ឋិតនៅដូចជាសស្សតិវត្ថុដូច្នោះឯង តើអ្នកទាំង​ឡាយ​ឃើញ​នូវទ្រព្យរបស់នោះទេ ។ បពិត្រព្រះអង្គ​ដ៏ចម្រើនពួកខ្ញុំព្រះ​អង្គ​មិន​ឃើញទេ ។ ម្នាលភិក្ខុទាំងឡាយ ត្រូវហើយ ម្នាលភិក្ខុ ទាំងឡាយ ទ្រព្យ​របស់ណាដែលទៀងទាត់ ឋិតឋេរមិន​ប្រែប្រួល ឋិតនៅដូចជាសស្សតិវត្ថុ ដូច្នោះ​ឯង សូម្បីតថាគតក៏មិនឃើញ​នូវទ្រព្យរបស់នោះដែរ ។ ម្នាលភិក្ខុ​ទាំងឡាយ សេចក្តីសោក ខ្សឹកខ្សួល ទុក្ខ ទោមនស្ស សេចក្តីចង្អៀត់​ចង្អល់​ចិត្ត មិនគប្បីកើតដល់បុគ្កល អ្នកប្រកាន់ នូវអត្តវាទុ​បាទានណា អ្នក​ទាំង​ឡាយ​ប្រកាន់ នូវអត្តវាទុបាទាននោះ ម្នាល​ភិក្ខុទាំងឡាយ សេចក្តីសោក ខ្សឹកខ្សួល ទុក្ខ ទោមនស្ស សេចក្តី​ចង្អៀត​​ចង្អល់​ចិត្ត មិនគប្បីកើតឡើង ដល់​បុគ្គលអ្នកប្រកាន់​នូវអត្ត​វាទុបា​ទាន​​​​ណា អ្នក​ទាំងឡាយបាន​ឃើញនូវអត្ត​វាទុ​បាទាននុ៎ះទេ ។ បពិត្រព្រះអង្គដល់ចម្រើនពួកខ្ញុំព្រះអង្គ មិនឃើញនូវ​អត្តវាទុបា​ទាននោះទេ ។ ម្នាលភិក្ខុទាំងឡាយ ត្រូវហើយម្នាលភិក្ខុទាំងឡាយ សេចក្តីសោក ខ្សឹកខ្សួល ទុក្ខ ទោមនស្ស សេចក្តីចង្អៀតចង្អល់ចិត្ត មិនគប្បី​កើត​ឡើងដល់បុគ្គលអ្នកប្រកាន់នូវអន្តវាទុបាទានណា សូម្បីតថាគតក៏មិន​ឃើញ នូវអត្តវាទុបាទាននោះដែរ ។ ម្នាលភិក្ខុទាំងឡាយ សេចក្តីសោក ខ្សឹកខ្សួល ទុក្ខ ទោមនស្ស សេចក្តីចង្អៀតចង្អល់ចិត្ត មិនគប្បីកើតឡើង​ដល់​បុគ្គល​អាស្រ័យនូវទិដ្ឋិនិស្ស័យណា អ្នកទាំងឡាយអាស្រ័យ នូវទិដ្ឋិនិស្ស័យ នោះ ម្នាលភិក្ខុទាំងឡាយ សេចក្តីសោក ខ្សឹកខ្សួល ទុក្ខ ទោមនស្ស សេចក្តី​ចង្អៀតចង្អល់ចិត្តមិនគប្បីកើតឡើង ដល់បុគ្គលអាស្រ័យនូវទិដ្ឋិនិស្ស័យ​​​ណា អ្នកទាំងឡាយឃើញនូវទិដ្ឋិនិ ស្ស័យនោះឬទេ ។ បពិត្រ​ព្រះអង្គ​ដ៏ចម្រើន​ពួក​ខ្ញុំ​ព្រះអង្គមិនឃើញ នូវទិដ្ឋិនិស្ស័យនោះទេ ។ ម្នាល​ភិក្ខុឡាយទាំងឡាយ ត្រូវ​ហើយ ម្នាលភិក្ខុទាំងឡាយ សេចក្តីសោក ខ្សឹក​ខ្សួល ទុក្ខ ទោមនស្ស សេចក្តីចង្អៀតចង្អល់ចិត្ត មិនគប្បីកើត​ឡើងដល់​បុគ្គល អាស្រ័យនូវទិដ្ឋិ​និស្ស័យណា សូម្បីតថាគតក៏មិនឃើញនូវ​ទិដ្ធិ​និស្ស័យនោះដែរ ។</p>
        <p><a class='ref km' id='km២២' href='#km២២'>២២</a>ម្នាលភិក្ខុទាំងឡាយ កាលបើខ្លួនមានហើយ សេចក្តីត្រិះរិះថា នេះជា​បរិក្ខារ របស់ខ្លួនអញដូច្នេះ មានឬទេ ។ ព្រះករុណាព្រះអង្គ ។ ម្នាលភិក្ខុ​ទាំងឡាយ កាលបើបរិក្ខារ របស់ខ្លួនមានហើយ សេចក្តីត្រិះរិះថា នេះជាខ្លួន​របស់​អញដូច្នេះ មានដែរឬទេ ។ ព្រះករុណាព្រះអង្គ ។ ម្នាលភិក្ខុ ទាំងឡាយ កាលបើខ្លួនក្តី បរិក្ខាររបស់ខ្លួនក្តី ដែលបុគ្គលមិនបាន ដោយពិត ដោយ​ឋិត​ឋេរ ហេតុជាទីតាំងនៃទិដ្ធិណាថា នោះជាសត្វលោក នោះជាខ្លួន អាត្មាអញ​នោះ​ទៅក្នុងបរលោកនឹងជាបុគ្គលទៀងទាត់ ឋិតឋេរ មិនប្រែប្រួល នឹងឋិត នៅដូចជាសស្សតិវត្ថុដូច្នោះឯង ម្នាលភិក្ខុទាំងឡាយ នេះ ជាពាល​ធម៌​បរិបូណ៌ទាំងអស់ មានពិត ឬទេ ។ បពិត្រព្រះ​អង្គ​ដ៏ចម្រើន ថ្វីក៏មិនមាន បពិត្រព្រះអង្គដ៏ចម្រើនពាល ធម៌មានបរិបូណ៌ទាំង​អស់ ពិតមែន ។ ម្នាល​ភិក្ខុ​​ទាំងឡាយ អ្នកទាំងឡាយសំគាល់សេចក្តី នោះថា​ដូចម្តេច រូបជាធ​ម្ម​ជាតិ​ទៀង ឬមិនទៀង ។ បពិត្រព្រះអង្គដ៏ចម្រើន​មិនទៀង​ទេ ។ របស់ណា​ដែល​មិនទៀង របស់នោះជាទុក្ខ ឬជាសុខ ។ បពិត្រព្រះអង្គ​ដ៏ចម្រើនជាទុក្ខ ។ របស់ណា ដែលមិនទៀង ដែលជាទុក្ខ មានសភាព​ប្រែប្រួល​​ជាធម្មតា គួរនឹងពិចារណាឃើញនូវរបស់នោះថា នុ៎ះរបស់អា​ត្មា​អញ នុ៎ះជាអាត្មា​អញ នុ៎ះជាខ្លួនរបស់អត្មាអញ ដូច្នេះឬ ។ បពិត្រព្រះអង្គ​ដ៏ចម្រើន​ហេតុ​នោះ​មិន​គួរនឹង​យល់ឃើញដូច្នោះទេ ។ ម្នាលភិក្ខុទាំងឡាយ អ្នកទាំងឡាយ​សំគាល់​សេចក្តី​នោះថាដូចម្តេច វេទនា ។បេ។ សញ្ញា.​..សង្ខារទាំងឡាយ វិញ្ញាណ ជារបស់ទៀង ឬមិនទៀង ។ បពិត្រព្រះអង្គ​ដ៏ចម្រើនមិនទៀងទេ ។ របស់​ណា​​ដែលមិនទៀង របស់នោះជាទុក្ខឬជាសុខ ។ បពិត្រ​ព្រះអង្គ​ដ៏ចម្រើន​ជាទុក្ខ ។ របស់ណាដែលមិនទៀង ដែល​ជា​ទុក្ខ មានសភាពប្រែប្រួលធម្មតា គួរនឹងពិចារណាឃើញនូវរបស់​នុ៎ះថា នុ៎ះ​របស់អាត្មាអញ នុ៎ះជាអាត្មាអញ នុ៎ះជាខ្លួនរបស់អាត្មាអញ ដូច្នេះឬ ។ បពិត្រព្រះអង្គដ៏ចម្រើន​ហេតុនុ៎ះមិនគួរ​នឹង​យល់​ឃើញដូច្នោះទេ ។ ម្នាលភិក្ខុ​ទាំង​ឡាយ ព្រោះហេតុនោះ រូបណានី មួយ ជាអតតី ជាអនាគត ជា​បច្ចុប្បន្ន ខាងក្នុងឬខាងក្រៅ គ្រោតគ្រាត ឬល្អិត​ថោកទាប ឬឧត្តម រូប​ណាដែល​មាន​ក្នុង​ទីឆ្ងាយឬក្នុងទីជិត អ្នក​ទាំង​ឡាយ​​គប្បីឃើញ​រូបទាំង​អស់​នុ៎ះ ដោយ​ប្រាជ្ញា​ដ៏ល្អ តាមសេចក្តីពិត យ៉ាង​នេះ​ថា នុ៎ះមិនមែនរបស់អាត្មាអញ នុ៎ះមិន​មែន​ជាអាត្មាអញ នុ៎ះមិនមែន​ជាខ្លួនរបស់អាត្មាអញ ។ វេទនាណានីមួយ ។បេ។ សញ្ញា​​ណា​នី​មួយ... សង្ខារ​​ទាំងឡាយណានីមួយ... វិញ្ញាណណា​នី​មួយ ជាអតតី ជាអនាគត ជាបច្ចុប្បន្ន ខាងក្នុងឬខាងក្រៅ គ្រោតគ្រាតឬល្អិត ថោកទាប​ឬឧត្តម វិញ្ញាណណា ដែលមានក្នុងទីឆ្ងាយឬក្នុងទីជិត អ្នក​ទាំង​ឡាយ គប្បី​ឃើញ​នូវវិញ្ញាណទាំងអស់នុ៎ះ ដោយប្រាជ្ញាដ៏ល្អ តាម​សេចក្តី​ពិត យ៉ាងនេះថា នុ៎ះ​មិន​មែន​របស់អាត្មាអញ នុ៎ះមិនមែនជាអាត្មាអញ នុ៎ះ​មិន​​មែន​ជាខ្លួនរបស់​អាត្មាអញ ។</p>
        <p><a class='ref km' id='km២៣' href='#km២៣'>២៣</a>ម្នាលភិក្ខុទាំងឡាយ អរិយសាវ័កអ្នកចេះដឹង កាលបើបាន​ឃើញ​យ៉ាងនេះហើយ ក៏នឿយណាយក្នុងរូបផង នឿយណាយក្នុង វេទនា ផង នឿយ​ណាយ​ក្នុងសញ្ញាផង នឿយណាយក្នុងសង្ខារផង នឿយណាយ ក្នុង​វិញ្ញាណ​ផង កាលបើនឿយណាយហើយ ក៏លែង ត្រេកអរ កាលបើ​លែង​ត្រេកអរហើយ ចិត្តក៏ផុតស្រឡះ កាលបើចិត្តផុតស្រឡះហើយ សេចក្តី​ដឹង​ថាអាត្មា​អញផុតស្រឡះហើយដូច្នេះ ក៏កើតមានឡើង ហើយដឹងច្បាស់​ថា ជាតិអស់ហើយ មគ្គព្រហ្មចរិយធម៌ អាត្មាអញបាន​នៅរួចហើយ កិច្ច​ដែល​​គួរធ្វើ​អាត្មាអញ បានធ្វើហើយ កិច្ចដទៃប្រព្រឹត្តទៅដើម្បី​សោឡសកិច្ច​នេះ​ទៀត មិនមានឡើយ ។ ម្នាលភិក្ខុទាំងឡាយ ភិក្ខុនេះ តថាគតហៅថា អ្នកមានសន្ទះទ្វារកង់ លើកឡើងហើយផង មានគូរំលុបរំលាយហើយផង មាន សសរគោលដកឡើងហើយផង មិនមានសន្ទះទ្វារផងជាអរិយៈ​មាន​ទង់​ជ័យ ដាក់ចុះហើយ មានភារៈដាក់ចុះហើយ ប្រាកចាកមានះផង ។ ម្នាលភិក្ខុទាំងឡាយ ភិក្ខុអ្នកមានសន្ទះទ្វារកង់លើកឡើង តើដោយ​ប្រការ​ដូច​ម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ បានលះបង់​នូវ​អវិជ្ជាទាំងបានកាត់ផាច់ឫសគល់ ធ្វើឲ្យដូចជាដើមត្នោតកំបុត ក ធ្វើឲ្យលែ​ង​មាន​បែបភាព ឲ្យលែងកើតទៅខាងមុខទៀត ជាធម្មតាម្នាលភិក្ខុទាំងឡាយ ភិក្ខុជាអ្នកមានសន្ទះទ្វារកង់ លើកឡើងហើយដោយ ប្រការដូច្នេះឯង ។ ម្នាលភិក្ខុទាំងឡាយ ភិក្ខុជាអ្នកមាន គូរំលុបរំលាយនោះ តើដោយប្រការ​ដូច​ម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ បានលះបង់នូវជាតិ​សង្ខារ ជាសភាវៈឲ្យនូវភពថ្មីទាំងបានកាត់ផ្តាច់ឫសគល់ ធ្វើឲ្យដូចជា​ដើម​ត្នោត​កំបុត ក ធ្វើឲ្យលែងមានបែបភាព ឲ្យលែងកើតទៅខាងមុខទៀត ជា​ធម្មតា ម្នាលភិក្ខុទាំងឡាយ ភិក្ខុជាអ្នកមានគូរំលុបរំលាយហើយ ដោយ​ប្រការ​ដូច្នេះឯង ។ ម្នាលភិក្ខុទាំងឡាយ ភិក្ខុជាអ្នកមានសសរគោល​ដក​ឡើង​ហើយ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ បានលះ​បង់​នូវ​តណ្ហា ទាំងបានកាត់ផ្តាច់ឫសគល់ ធ្វើឲ្យដូចជាដើមត្នោតកំបុត ក ធ្វើ​ឲ្យ​លែង​មានបែបភាព ឲ្យលែងកើតតទៅខាងមុខទៀត ជាធម្មតា ម្នាលភិក្ខុ​ទាំង​ឡាយ ភិក្ខុជាអ្នកមានសសរគោលដកឡើងហើយ ដោយ​ប្រការ​ដូច្នេះឯង ។ ម្នាលភិក្ខុទាំងឡាយ ភិក្ខុជាអ្នកមិនមានសន្ទះទ្វារ តើ​ដោយ​ប្រការដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ បានលះ​បង់​នូវសញ្ញោជនៈ​ជា​ចំណែក​ខាងក្រោម ៥ ទាំងបានកាត់ផ្តាច់ឫសគល់ ធ្វើឲ្យដូចជា​ដើមត្នោត​កំបុត ក លែងមានបែបភាព ឲ្យលែងកើត​តទៅខាង​មុខ​​ទៀត ជាធម្មតា ម្នាល​ភិក្ខុទាំងឡាយ ភិក្ខុ ជាអ្នកមិនមានសន្ទះទ្វារ ដោយប្រការដូច្នេះឯង ។ ម្នាលភិក្ខុទាំងឡាយ ភិក្ខុជាអរិយៈ​មាន​ទង់​ជ័យ​ដាក់​ចុះ​ហើយ មានភារៈដាក់​ចុះ​ហើយ ប្រាសចាកមានះ តើដោយ​ប្រការ​ដូចម្តច ។ ម្នាលភិក្ខុទាំងឡាយ ភិក្ខុ​ក្នុងសាសនានេះ បានលះបង់នូវអស្មិមា​នះ ទាំងបានកាត់ផ្តាច់ឫសគល់ ធ្វើឲ្យដូចជាដើមត្នោតកំបុតក ឲ្យលែង​មាន​បែប​ភាព ឲ្យលែងកើតត​ទៅ​ខាង​​​​មុខ​​​ទៀតជាធម្មតា ម្នាលភិក្ខុទាំងឡាយ ភិក្ខុជា​អរិយៈមានទង់ជ័យ​ដាក់​ចុះ​​​​​​​​​​​​​​​ហើយ មានភារៈដាក់ចុះហើយ ប្រាសចាក​មានះ​ ដោយប្រការដូច្នេះឯង ។</p>
        <p><a class='ref km' id='km២៤' href='#km២៤'>២៤</a>ម្នាលភិក្ខុទាំងឡាយ ពួកទេវតា ព្រមទាំងព្រះឥន្រ្ទព្រះព្រហ្ម នឹង​បជាបតិ​ទេវរាជ នាំគ្នាស្វែងរកភិក្ខុ ដែលមានចិត្តរួចស្រឡះយ៉ាងនេះ ក៏មិន​បានប្រទះថា វិញ្ញាណរបស់សត្វ អាស្រ័យហើយនូវអារម្មណ៍នេះ សេចក្តី​នោះ​ព្រោះហេតុអ្វី ម្នាលភិក្ខុទាំងឡាយ តថាគត ពោលនូវសត្វ​ថា​មិន​មាន​ក្នុង​បច្ចុប្បន្ននេះ ។ ម្នាលភិក្ខុទាំងឡាយ តែមានសមណព្រាហ្មណ៍ មួយពួក បានពោលបង្កាច់តថាគត ដែលមានវាទៈយ៉ាងនេះ ដែលបាន​ពោល​​យ៉ាង​នេះ ដោយពាក្យមិនទៀង ដោយពាក្យទទេ ដោយពាក្យកុហក ដោយពាក្យ​មិនពិត ដូច្នេះថា ព្រះសមណ​គោតមជាអ្នកបំផ្លាញសត្វ តែង​បញ្ញត្តនូវ​សេចក្តី​​​ដាច់សូន្យ សេចក្តីវិនាស សេចក្តីមិន​កើតទៀត របស់ស​ត្វ​ដែលមាន​នៅ ។ ម្នាលភិក្ខុទាំងឡាយ តថាគត​ មិនបានពោល ដោយប្រការ​ណា​ផង ដោយប្រការណាផង សមណព្រាហ្មណ៍ដ៏ចម្រើននោះ ពោល​បង្កាច់​​តថាគត​ដោយដូច្នោះៗ ដោយពាក្យមិនទៀង ដោយពាក្យទទេ ដោយ​ពាក្យកុហក ដោយពាក្យ​មិនពិត ដូច្នេះថា ព្រះសមណគោតម ជាអ្នក​បំផ្លាញ​សត្វ តែងបញ្ញត្តនូវសេចក្តីដាច់សូន្យ សេចក្តីវិនាស សេចក្តី​មិន​កើត​ទៀត របស់សត្វដែលមាននៅ ។ ម្នាលភិក្ខុទាំងឡាយ ក្នុងកាលពីដើមក្តី ក្នុងកាលឥឡូវក្តី តថាគតតែងបញ្ញត្តនូវទុក្ខ ផង នូវសេចក្តីរលត់នៃ ទុក្ខ ផង ។ ម្នាលភិក្ខុទាំងឡាយ បើពួកជនដទៃ ជេរ គម្រាម ប្រទូស្ត ប្រៀត​បៀន ធ្វើបាបតថាគតក្នុងការប្រកាសសច្ចៈទាំង ៤ នោះ ម្នាលភិក្ខុទាំងឡាយ តថាគត មិនមាន​សេចក្តីក្រោធ មិនមានសេចក្តីមិនត្រេកអរគឺទោមនស្ស មិន មានសេចក្តីមិនរីករាយនៃចិត្ត ក្នុងហេតុមានជេរជាដើមនោះ ។ ម្នាល​ភិក្ខុ ទាំងឡាយ បើពួកជនដទៃធ្វើសក្ការៈ គោរព​រាប់អាន បូជាតថាគត​ក្នុង​ការ​ប្រកាសសច្ចៈនោះ ម្នាលភិក្ខុទាំងឡាយតថាគត មិនមាន​សេចក្តីត្រេកអរ មិនមានសេចក្តីសោមនស្ស មិនមានសេចក្តីបានចិត្ត ក្នុងសក្ការៈជាដើម​នោះទេ ។ ម្នាលភិក្ខុទាំងឡាយ បើពួកជនដទៃ ធ្វើសក្ការៈ គោរព រាប់អាន បូជាតថាគត​ក្នុងការប្រកាសសច្ចៈនោះ ម្នាលភិក្ខុទាំងឡាយ តថាគត​មា​ន​សេចក្តី​ត្រិះរិះក្នុងសក្ការៈ​ជាដើមនោះយ៉ាងនេះថា ខន្ធបញ្ចកៈណា ដែល​តថាគត​បានកំណត់ដឹងក្នុងកាលមុនរួចហើយ សក្ការៈមានសភាព​យ៉ាងនេះ​គឺ​ពួ​ក​ជន​ដទៃ ធ្វើដល់ តថាគត ក៏ចំពោះខន្ធបញ្ចកៈ​នោះ ។</p>
        <p><a class='ref km' id='km២៥' href='#km២៥'>២៥</a>ម្នាលភិក្ខុទាំងឡាយ ព្រោះហេតុនោះ បើពួកជនដទៃជេរគម្រាម ប្រទូស្ត បៀតបៀន ធ្វើបាបអ្នកទាំងឡាយ អ្នកទាំងឡាយមិន​ត្រូវធ្វើ​សេចក្តី​ក្រោធ មិនត្រូវធ្វើសេចក្តី​មិនត្រេកអរគឺទោមន្ស មិនត្រូវធ្វើសេចក្តីមិន​រីករាយ​នៃចិត្ត ក្នុងពាក្យជេរជាដើមនោះឡើយ ។ ម្នាលភិក្ខុ​​ទាំងឡាយ ព្រោះហេតុ​នោះ បើពួកជនដទៃធ្វើសក្ការៈ គោរពរាប់អាន បូជាអ្នកទាំងឡាយអ្នក​ទាំង​ឡាយមិនត្រូវធ្វើសេចក្តីត្រេកអរ មិនត្រូវធ្វើសេចក្តីសោមន្ស មិន​ត្រូវ​ធ្វើ សេចក្តី​បាន​ចិត្ត ក្នុងសក្ការៈជាដើមនោះឡើយ ។ ម្នាល​ភិក្ខុ​ទាំងឡាយ ព្រោះ​ហេតុ​នោះ បើពួក ជនដទៃធ្វើសក្ការៈ គោរពរាប់អាន បូជាអ្នក​ទាំងឡាយ អ្នក​ទាំង​ឡាយត្រូវត្រិះរិះក្នុងសក្ការៈ ជាដើមនោះយ៉ាងនេះថា ខន្ធបញ្ចកៈ​ណា ដែលអាត្មាអញបានកំណត់ដឹងរួចហើយក្នុងកាល​មុន សក្ការៈមាន​សភាព​​​បែបនេះ គឺពួកជនដទៃធ្វើដល់យើងទាំងឡាយ ក៏ចំពោះខន្ធបញ្ចកៈ​នោះ ។ ម្នាលភិក្ខុទាំងឡាយ ព្រោះហេតុនោះវត្ថុណា ដែលមិនមែន​របស់​អ្នក​ទាំងឡាយ​ចូរអ្នកទាំងឡាយលះបង់នូវវត្ថុនោះចេញ វត្ថុដែលអ្នកទាំង​ឡាយ​បាន​លះបង់ហើយនោះ នឹង​ប្រព្រឹត្តទៅ ដើម្បីប្រយោជន៍នឹង​សេចក្តី​សុខ​អស់​កាលយូរអង្វែង ។ ម្នាលភិក្ខុទាំងឡាយ ទោះ​អ្វីៗ មិនមែន របស់អ្នក​ទាំង​ឡាយដែរ ម្នាលភិក្ខុទាំងឡាយ រូបមិនមែនរបស់អ្នកទាំងឡាយទេ អ្នក​ទាំង​ឡាយចូរលះបង់រូបនោះចេញ រូបដែលអ្នកទាំងឡាយលះបង់​ហើយ​នោះ​នឹងប្រព្រឹ​ត្ត​ទៅដើម្បីប្រយោជន៍ នឹងសេចក្តីសុខ អស់កាលយូរអង្វែង ។ ម្នាលភិក្ខុ​ទាំងឡាយ វេទនា​មិនមែនរបស់អ្នកទាំងឡាយទេ អ្នកទាំងឡាយ​ចូរលះបង់ នូវវេទនានោះចេញ វេទនាដែលអ្នកទាំងឡាយបានលះ​បង់​ហើយ​នោះ នឹងប្រព្រឹត្តទៅដើម្បីប្រយោជន៍នឹងសេចក្តីសុខ អស់កាល​យូរអង្វែង ។ ម្នាលភិក្ខុទាំងឡាយ សញ្ញា មិនមែនរបស់អ្នកទាំងឡាយទេ អ្នក​ទាំង​ឡាយ ចូរ​លះបង់នូវសញ្ញានោះចេញ សញ្ញាដែលអ្នកទាំង​ឡាយ​បាន​​លះ​បង់ហើយនោះ នឹងប្រព្រឹត្តទៅ​ដើម្បីប្រយោជន៍នឹងសេចក្តីសុខ អស់​កាលយូរអង្វែង ។ ម្នាលភិក្ខុទាំងឡាយ សង្ខារ​ទាំងឡាយ មិនមែន​របស់​អ្នកទាំងឡាយទេ អ្នកទាំងឡាយចូរលះបង់ នូវសង្ខារទាំងឡាយនោះ​ចេញ សង្ខារ​ទាំងឡាយដែលអ្នកទាំងឡាយបានលះបង់ហើយនោះ នឹងប្រព្រឹត្ត​ទៅ​ដើម្បី​​ប្រយោជន៍នឹងសេចក្តីសុខ អស់កាលយូរអង្វែង ។ ម្នាលភិក្ខុទាំងឡាយ នៅវិញ្ញាណ​មិនមែន​របស់អ្នកទាំងឡាយទេ អ្នកទាំង​ឡាយចូល​លះបង់​នូវ​វិញ្ញាណនោះចេញ វិញ្ញាណដែល​អ្នក​ទាំងឡាយ បានលះបង់ហើយនោះ នឹង​​ប្រព្រឹត្តទៅ​ដើម្បី​​ប្រយោជន៍នឹង​សេចក្តី​សុខ អស់កាលយូរ​អង្វែង ។ ម្នាល​ភិក្ខុ​ទាំងឡាយ អ្នកទាំងឡាយសំគាល់សេចក្តីនោះថាដូចម្តេច ស្មៅ កំណាត់​ឈើ មែកឈើនឹងស្លឹកឈើណា ដែលមានក្នុងវត្តជេតពននេះ បើ​អ្នក​ផងនាំយក​ទៅ​ក្តីដុតចោលក្តី ធ្វើឲ្យសម​គួរ​តាមបច្ច័យក្តី នូវវត្ថុមាន​ស្មៅ​ជា​ដើមនោះ តើអ្នកទាំងឡាយ​គួរមានសេចក្តី​ត្រិះរិះ​យ៉ាងនេះថា អ្នក​ផង​នាំយកទៅក្តី ដុតចោលក្តីធ្វើឲ្យសមគួរតាម​បច្ច័យ​ក្តី នូវយើងទាំងឡាយ ដូច្នេះ​ដែលឬ ។ បពិត្រព្រះអង្គដ៏ចម្រើន​មិនគួរគិត​យ៉ាង​​នេះទេ ដំណើរ​នោះតើព្រោះហេតុអ្វី បពិត្រព្រះអង្គដ៏ចម្រើន​ ព្រោះថា​វត្ថុ​មាន​ស្មៅជាដើម​នុ៎ះ មិនមែនជាខ្លួន ឬមិនមែន ជាទ្រព្យរបស់ខ្លួននៃ​យើង​ខ្ញុំ​ទាំង​ឡាយទេ ម្នាល​​ភិក្ខុ​ទាំងឡាយ យ៉ាងហ្នឹងហើយវត្ថុណា ដែលមិនមែន​របស់​​អ្នកទាំង​ឡាយទេ ចូរអ្នកទាំង​ឡាយ​លះបង់​នូវវត្ថុនោះចេញ វត្ថុដែល​អ្នក​​ទាំង​ឡាយ​បានលះបង់ហើយ​នោះ នឹងប្រព្រឹត្តទៅដើម្បី​ប្រយោជន៍នឹង​សេចក្តី​សុខ អស់​កាលយូរអង្វែង ។ ម្នាលភិក្ខុទាំងឡាយ ទោះអ្វីៗ ក៏មិនមែន​របស់អ្នក​ទាំង​ឡាយ​​ដែរ ម្នាលភិក្ខុ​ទាំង​ឡាយ រូបមិនមែនរបស់​អ្នកទាំងឡាយ​ទេ​ចូរអ្នកទាំង​ឡាយលះបង់នូវរូប​នោះចេញ រូបដែលអ្នកទាំងឡាយ លះបង់​ហើយនោះ នឹង​ប្រព្រឹត្តទៅដើម្បី​ប្រយោជន៍នឹងសេចក្តីសុខ អស់កាល​យូរអង្វែង ។ ម្នាល​ភិក្ខុ​​ទាំងឡាយ វេទនា ។បេ។ ម្នាលភិក្ខុទាំងឡាយ សញ្ញា ។បេ។ ម្នាលភិក្ខុ​ទាំង​​ឡាយ សង្ខារ​ទាំងឡាយ ។បេ។ ម្នាលភិក្ខុទាំងឡាយ វិញ្ញាណមិន​មែន​របស់​អ្នកទាំង​ឡាយទេ ចូរអ្នកទាំងឡាយ លះបង់វិញ្ញាណ​នោះចេញ វិញ្ញាណ​​​​​​ដែល​អ្នក​ទាំង​ឡាយ បានលះបង់ហើយនោះនឹងប្រព្រឹត្ត​ ទៅ​ដើម្បី​​ប្រយោជន៍​នឹងសេចក្តី​សុខ អស់កាលយូរអង្វែង ។</p>
        <p><a class='ref km' id='km២៦' href='#km២៦'>២៦</a>ម្នាលភិក្ខុទាំងឡាយ ធម៌ដែលផ្លារហើយ របើកហើយ ភ្លឺច្បាស់ ហើយ ដូចជាសំពត់ចាស់ដែលដាច់ដាច តថាគតបានសម្តែងល្អហើយ យ៉ាង​នេះ ម្នាលភិក្ខុទាំងឡាយ កាលបើធម៌ដែលផ្លារហើយ របើកហើយ ភ្លឺច្បាស់​ហើយ ដូចជាសំពត់ចាស់ដែលដាច់ដាច តថាគតបានសម្តែង​ល្អហើយ​យ៉ាង​នេះ ភិក្ខុទាំងឡាយណាជាព្រះអរហន្តខីណាស្រព មានព្រហ្មចារ្យនៅ​ចប់​ហើយ មានកិច្ចធ្វើស្រេចហើយ មានភារៈដាក់ចុះហើយ បានសម្រេច ប្រយោជន៍​របស់ខ្លួនហើយ មានកិលេសជាគ្រឿងប្រកបក្នុងភពអស់ហើយ មាន​​ចិត្ត​ផុតស្រឡះហើយ ព្រោះដឹងដោយប្រពៃ វដ្តៈរបស់ភិក្ខុទាំងនោះ មិនមាននាមប្បញ្ញត្តិ គឺថាវិនាសសាបសូន្យ ។ ម្នាលភិក្ខុទាំងឡាយ ធម៌ដែល​ផ្លារ​ហើយ របើកហើយ ភ្លឺច្បាស់ហើយ ដូចជាសំពត់ចាស់ដែលដាច់ដាច តថាគតបានសម្តែងល្អហើយ យ៉ាងនេះ ម្នាលភិក្ខុទាំងឡាយ កាលបើធម៌​ផ្លារ​ហើយ របើកហើយ ភ្លឺច្បាស់ហើយ ដូចជាសំពតចាស់ដែលដាច់ដាច តថាគត​បាន​សម្តែងហើយ យ៉ាងនេះ ម្នាលភិក្ខុទាំងឡាយណា បានលះបង់​នូវ​​សំយោជនៈ​​ជា​ចំណែកខាង​ក្រោម ៥ យ៉ាងភិក្ខុទាំងអស់​នោះជាឱបបាតិក​ទេវតា នឹងបរិនិព្វានក្នុង​លោក​នោះ មានសភាវៈមិនត្រឡប់ចាក​លោកនោះ​ឡើយ ។ ម្នាលភិក្ខុទាំងឡាយ ធម៌ដែលផ្លារហើយ របើកហើយ ភ្លឺច្បាស់​ហើយ ដូចជាសំពត់ចាស់ដែល​ដាច់​ដាច តថាគតបានសម្តែងល្អ ហើយយ៉ាង​នេះ ម្នាលភិក្ខុទាំងឡាយ កាលបើ​ធម៌ដែល​ផ្លារហើយ របើកហើយ ភ្លឺច្បាស់​ហើយ ដូចជាសំពត់​ចាស់ដែល​ដាច់​ដាច តថាគតបានសម្តែងល្អហើយ​យ៉ាង​នេះ ភិក្ខុទាំងឡាយ​ណា បានលះ​បង់​​នូវ​សំយោជនៈទាំង ៣ យ៉ាងស្រឡះ​ហើយ តែនៅមានរាគៈ ទោសៈ មោហៈ ដែល​ស្រាលស្តើង ភិក្ខុទាំងអស់នោះ ជា​សក​ទាគាមិបុគ្គលនឹង​ត្រឡប់​ មកកាន់​លោកនេះម្តងនេះទៀត ហើយ​ធ្វើ​​នូវ​​ទីបំផុតទុក្ខ ។ ម្នាល​ភិក្ខុ​ទាំងឡាយ ធម៌ដែលផ្លារហើយ របើក​ហើយ ភ្លឺច្បាស់ហើយ ដូចជាសំពត់​ចាស់​ដែលដាច់ដាច តថាគតបានសម្តែង​ល្អហើយ​យ៉ាងនេះ ម្នាលភិក្ខុទាំង​ឡាយ កាលបើធម៌ដែលផ្លារហើយ របើក​ហើយ ភ្លឺច្បាស់ហើយដូចជាសំពត់ ចាស់ដែលដាច់ដាច តថាគតបាន​សម្តែង​ល្អហើយ​យ៉ាងនេះភិក្ខុទាំង​ឡាយ​ណា បានលះបង់ នូវសំយោជនៈ ៣ យ៉ាង​ស្រឡះហើយ ភិក្ខុទាំងអស់នោះ ជា​សោតាបន្ន​បុគ្គល មានសភាវៈ មិន​ធ្លាក់ទៅក្នុងអបាយ ជាអ្នកទៀង​តែនឹង​​បានត្រាស់ដឹងក្នុងខាងមុខ ។ ម្នាល​ភិក្ខុ​ទាំងឡាយ ធម៌ដែល​ផ្លារ​ហើយ របើកហើយ ភ្លឺច្បាស់ហើយ ដូចជា​សំពត់ចាស់ដែលដាច់ដាច តថាគត​​បាន​សម្តែងល្អហើយយ៉ាងនេះ ​ម្នាលភិក្ខុ​ទាំង​ឡាយ​កាលបើធម៌​ដែល​​​ផ្លារ​ហើយ របើកហើយ ភ្លឺច្បាស់ហើយ ដូចជា​សំពត់ចាស់ដែល​ដាច់​ដាច តថាគតបានសម្តែងល្អហើយ យ៉ាងនេះ ភិក្ខុទាំង​ឡាយណា ជា​ធម្មានុសា​រីបុគ្គល នឹងជាសទ្ឋានុសារីបុគ្គល ភិក្ខុទាំង អស់​នោះ​នឹង​បាន​ត្រាស់​ដឹង​ក្នុងខាងមុខ ។ ម្នាលភិក្ខុទាំងឡាយ ធម៌ដែលផ្លារ​ហើយ​របើកហើយ ភ្លឺច្បាស់ហើយ ដូចជាសំពត់ចាស់ដែលដាច់ដាច តថាគត​បាន​សម្តែង​ហើយយ៉ាងនេះ ម្នាលភិក្ខុទាំងឡាយ កាលបើធម៌ដែលផ្លារ​ហើយ របើក​ហើយ ភ្លឺច្បាស់ហើយ ដូចជាសំពត់ ចាស់ដែលដាច់ដាច តថាគត​​​បាន​សម្តែង​​ល្អហើយយ៉ាងនេះ ភិក្ខុទាំងឡាយណា គ្រាន់តែមាន សទ្ឋា គ្រាន់​តែ​មាន​សេចក្តីស្រឡាញ់ចំពោះតថាគត ភិក្ខុទាំងពួងនោះ​ទៅ​ខាង​មុខ នឹងបាន ស្ថានសួគ៌ ។ ព្រះមានព្រះភាគទ្រង់បាន​សម្តែងនូវ​សូត្រ​នេះ​​​ចប់ហើយ ភិក្ខុ​ទាំង​ឡាយ​នោះ ក៏មានចិត្តត្រេកអរ រីករាយហើយ ចំពោះ​ភាសិតនៃព្រះ​មាន​ព្រះភាគ ។</p>
        <p>ចប់អលគទ្ទូបមសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>