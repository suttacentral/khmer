<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.4' lang='km'>
        <header>
            <ul>
            </ul>
            <h1>ពក​សូត្រ ទី ៤</h1>
        </header>
        <p><a class='ref km' id='km៤៥' href='#km៤៥'>៤៥</a>សម័យ​មួយ ព្រះមានព្រះភាគ ទ្រង់​គង់​នៅ ក្នុង​វត្ត​ជេតពន របស់​អនាថបិណ្ឌិក​គហបតី ជិត​ក្រុង​សាវត្ថី។ សម័យ​នោះ​ឯង​ ពក​ព្រហ្ម​មាន​ទិដ្ឋិ​អាក្រក់ មាន​សភាព​យ៉ាង​នេះ​កើត​ឡើង​ថា ទី​នេះ​ទៀង ទី​នេះ​ឋិត​ថេរ ទី​នេះ​មាន​នៅ​គ្រប់​កាល ទី​នេះ​ខ្ជាប់ខ្ជួន ទី​នេះ​មាន​សភាព​មិន​ច្យុត ព្រោះថា​សត្វ​ក្នុង​ទីនេះ មិន​កើត មិន​ចាស់ មិន​ស្លាប់ មិន​ច្យុត មិន​បដិសន្ធិ ទី​ដទៃ​ដែល​ជា​គ្រឿង​រលាស់​ចេញ ដ៏​ក្រៃលែង​ជាង​ទី​របស់​ព្រហ្ម​នេះ មិន​មាន​ឡើយ។</p>
        <p><a class='ref km' id='km៤៦' href='#km៤៦'>៤៦</a>គ្រានោះ ព្រះមានព្រះភាគ ជ្រាប​នូវ​បរិវិតក្ក​ក្នុង​ចិត្ត​របស់​ពក​ព្រហ្ម ដោយព្រះទ័យ​របស់​ព្រះអង្គ​ហើយ ក៏​បាត់​អំពី​វត្ត​ជេតពន ទៅ​ប្រាកដ​ក្នុង​ព្រហ្មលោក​នោះ ដោយ​ឆាប់រហ័ស ដូច​បុរស​មាន​កំលាំង​លា​ចេញ​នូវ​ដៃ​ដែល​បត់​ចូល ឬ​បត់​ចូល​នូវ​ដៃ​ដែល​លា​ចេញ។ ពក​ព្រហ្ម​បាន​ឃើញ​ព្រះមានព្រះភាគ កំពុង​ស្ដេច​មក​អំពី​ចម្ងាយ លុះ​ឃើញ​ហើយ បាន​ពោល​ពាក្យ​នេះ នឹង​ព្រះមានព្រះភាគ​ថា បពិត្រ​ព្រះអង្គ​អ្នក​និទ៌ុក្ខ សូម​ព្រះអង្គ​ស្ដេច​មក បពិត្រ​ព្រះអង្គ​អ្នក​និទ៌ុក្ខ ព្រះអង្គ​ស្ដេច​មក​ល្អ​ហើយ បពិត្រ​ព្រះអង្គ​អ្នក​និទ៌ុក្ខ ព្រះអង្គ​បាន​ធ្វើ​បរិយាយ ដើម្បី​ស្ដេច​មក​ក្នុង​ទីនេះ​ជា​យូរ​អង្វែង​ហើយ បពិត្រ​ព្រះអង្គ​អ្នក​និទ៌ុក្ខ ទីនេះ​ទៀង ទី​នេះ​ឋិតថេរ ទី​នេះ​មាន​នៅ​គ្រប់​កាល ទី​នេះ​ខ្ជាប់ខ្ជួន ទី​នេះ​មាន​សភាព​មិន​ច្យុត ព្រោះ​ថា​សត្វ​ក្នុង​ទីនេះ មិន​កើត មិន​ចាស់ មិន​ស្លាប់ មិន​ច្យុត មិន​បដិសន្ធិ ទី​ដទៃ​ដែល​ជា​គ្រឿង​រលាស់​ចេញ ដ៏​ក្រៃលែង​ជាង​ទី​របស់​ព្រហ្ម​នេះ មិន​មាន​ឡើយ។</p>
        <p><a class='ref km' id='km៤៧' href='#km៤៧'>៤៧</a>កាល​បើ​ពក​ព្រហ្ម ពោល​យ៉ាង​នេះ​ហើយ ព្រះមានព្រះភាគ បាន​ត្រាស់​ពាក្យ​នេះ​នឹង​ពក​ព្រហ្ម​ថា ឱហ្ន៎ ពក​ព្រហ្ម​ប្រកបដោយ​អវិជ្ជា​ហើយ ឱហ្ន៎ ពក​ព្រហ្ម​ប្រកបដោយ​អវិជ្ជា​ហើយ ព្រោះថា​គាត់​ពោល​នូវ​របស់​ដែល​មិន​ទៀង ថា​ជា​របស់​ទៀង​វិញ ពោល​នូវ​របស់​ដែល​មិន​ឋិតថេរ ថា​ជា​របស់​ឋិតថេរ​វិញ ពោល​នូវ​របស់​ដែល​គ្មាន​នៅ​គ្រប់​កាល ថា​ជា​របស់​មាន​នៅ​គ្រប់​កាល​វិញ ពោល​នូវ​របស់​ដែល​មិន​ខ្ជាប់ខ្ជួន ថា​ជា​របស់​ខ្ជាប់ខ្ជួន​វិញ ពោល​នូវ​របស់​ដែល​មាន​សភាព​ច្យុត ថា​ជា​របស់​មាន​សភាព​មិន​ច្យុត​វិញ មួយ​ទៀត សត្វ​តែង​កើត​ផង ចាស់​ផង ស្លាប់​ផង ច្យុត​ផង បដិសន្ធិ​ផង ក្នុង​ទីណា គាត់​ពោល​ទី​នោះ​ថា សត្វ​ក្នុង​ទី​នេះ​មិន​កើត មិន​ចាស់ មិន​ស្លាប់ មិន​ច្យុត មិន​បដិសន្ធិ​ដូច្នោះ​វិញ មួយ​ទៀត គាត់​ពោល​នូវ​ទី​ដទៃ​ជា​គ្រឿង​រលាស់​ចេញ​ដ៏​ក្រៃលែង ថា​ទី​ដទៃ​ជា​គ្រឿង​រលាស់​ចេញ​ដ៏​ក្រៃលែង​មិន​មាន​ឡើយ។</p>
        <p><a class='ref km' id='km៤៨' href='#km៤៨'>៤៨</a>ពក​ព្រហ្ម ពោល​ថា បពិត្រ​ព្រះ​គោតម យើង​ទាំងឡាយ​ជា​ជន ៧២ នាក់ ជា​អ្នក​ស្រឡាញ់​បុណ្យ ញ៉ាំង​អ្នក​ដទៃ ឲ្យ​ប្រព្រឹត្ត​ទៅ​តាម​អំណាច (នៃ​ខ្លួន) កន្លង​ហើយ​នូវ​ជាតិ​និង​ជរា កំណើត​ក្នុង​ព្រហ្ម​នេះ​ជាទីបំផុត ជា​ធម្មជាត​ប្រព្រឹត្ត​ទៅ​ដោយ​វេទ ជន​ទាំងឡាយ​ដ៏​ច្រើន រមែង​ស្រឡាញ់​យើង​ទាំងឡាយ។</p>
        <p><a class='ref km' id='km៤៩' href='#km៤៩'>៤៩</a>ព្រះមានព្រះភាគទ្រង់​ត្រាស់​ថា ម្នាល​ពក​ព្រហ្ម អ្នក​សំគាល់​នូវ​អាយុ​ណា​ថា​វែង អាយុ​នុ៎ះ​តិច មិន​មែន​វែង​ឡើយ ម្នាល​ព្រហ្ម មួយ​ទៀត តថាគត​ដឹង​ច្បាស់​នូវ​អាយុ​មាន​ប្រមាណ ១ សែន នៃ​និរព្វុទៈ។</p>
        <p><a class='ref km' id='km៥០' href='#km៥០'>៥០</a>ពក​ព្រហ្ម ទូល​ថា បពិត្រ​ព្រះមានព្រះភាគ ខ្ញុំ​ព្រះអង្គ​ឃើញ​អារម្មណ៍​រក​ទីបំផុត​គ្មាន ប្រព្រឹត្ត​កន្លង​ហើយ​នូវ​ជាតិ​ជរា​និង​សេចក្ដី​សោក អើ​សីល​វត្ត មាន​មក​អំពី​ដើម​របស់​ខ្ញុំ​ព្រះ​អង្គ​ដូចម្ដេច ខ្ញុំ​ព្រះអង្គ​អាច​ដឹង​ច្បាស់​នូវ​សីល​វត្ត​ណា សូម​ព្រះអង្គ​ប្រាប់​នូវ​សីល​វត្ត​នុ៎ះ ដល់​ខ្ញុំ​ព្រះអង្គ។</p>
        <p><a class='ref km' id='km៥១' href='#km៥១'>៥១</a>ព្រះអង្គ​ត្រាស់​ថា អ្នក​ញ៉ាំង​មនុស្ស​ច្រើន ដែល​ស្រេក​ទឹក ដែល​ត្រូវ​កំដៅ​គ្រប​សង្កត់ ឲ្យ​ផឹក​ទឹក​ក្នុង​រដូវ​ប្រាំង ដោយ​ហេតុ​ណា ហេតុ​នោះ ជា​សីល​វត្ត​មាន​មក​អំពី​ដើម​របស់​អ្នក តថាគត​រលឹក​បាន​ដូច​បុគ្គល​ដេក​លក់​ហើយ​ភ្ញាក់​ឡើង អ្នក​ញ៉ាំង​ប្រជុំ​ជន ដែល​ត្រូវ​ចោរ​ចាប់​ក្នុង​ឆ្នេរ​ស្ទឹង​ឈ្មោះ​ឯណិ នាំ​ទៅ​ជា​ឈ្លើយ ឲ្យ​រួច​​បាន ដោយ​អំពើ​ណា អំពើ​នោះ​ជា​សីល​វត្ត​មាន​មក​អំពី​ដើម​របស់​អ្នក តថាគត​រលឹក​បាន​ដូច​ជា​បុគ្គល​ដេក​លក់​ហើយ​ភ្ញាក់​ឡើង អ្នក​ញ៉ាំង​ទូក​ដែល​នាគរាជ​កំណាច​កំហែង​ចាប់​ដោយ​កម្លាំងត្រង់​ខ្សែទឹក​នៃ​ទន្លេ​គង្គា ឲ្យ​រួច​បាន ដោយ​សេចក្ដី​អនុគ្រោះ​ដល់​មនុស្ស អំពើ​នោះ​ជា​សីល​វត្ត​មាន​មក​អំពី​ដើម​របស់​អ្នក តថាគត​រលឹក​ បាន​ដូចជា​បុគ្គល​ដេក​លក់​ហើយ​ភ្ញាក់​ឡើង ពីដើម​តថាគត​ឈ្មោះ​កប្បៈ ជា​កូន​សិស្ស​របស់​អ្នក រាប់អាន​អ្នក​ជា​បុគ្គល​មាន​ប្រាជ្ញា​ល្អ​បរិបូណ៌​ដោយ​វត្ត អំពើ​នោះ​ជា​សីល​វត្ត មាន​មក​អំពី​ដើម​របស់​អ្នក តថាគត​រលឹក​បាន​ដូច​ជា​បុគ្គល​ដេក​លក់​ហើយ​ភ្ញាក់​ឡើង អ្នក​ដឹង​ច្បាស់​នូវ​អាយុ​នោះ របស់​តថាគត​ដោយ​ពិត មួយ​ទៀត ដឹង​ច្បាស់​នូវ​ជន​ទាំងឡាយ​ដទៃ ហាក់​ដូច​ជា​ព្រះពុទ្ធ នេះ​ជា​អានុភាព​ដ៏​រុងរឿង​របស់​អ្នក ជា​សភាវៈ​ញ៉ាំង​ព្រហ្មលោក​ឲ្យ​ភ្លឺស្វាង​ឋិត​នៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>