<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn37' lang='km'>
        <header>
            <ul>
            </ul>
            <h1>ចូឡតណ្ហាសង្ខយសូត្រ ទី ៧</h1>
        </header>
        <p><a class='ref km' id='km73' href='#km73'>៧៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់ គង់ក្នុងប្រាសាទរបស់មិគារមានាត្តតាបុព្វារាម ជិតក្រុងសាវត្ថី ។ គ្រានោះឯង សក្កទេវរាជជាធំជាងពួកទេវតា ចូលទៅគាល់ព្រះមានព្រះភាគ លុះចូលទៅដល់ ហើយ ក៏ថ្វាយបង្គំព្រះមានព្រះភាគ រួចឋិតនៅក្នុងទីដ៏សមគួរ ។ លុះសក្កទេវរាជ ជាធំជាងពួកទេវតា ឋិតនៅក្នុងទីដ៏សមគួរហើយ បានក្រាបបង្គំទូល ព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ភិក្ខុជាអ្នកមានចិត្តបង្អោន ទៅក្នុងព្រះនិព្វានជាទីក្ស័យ ទៅនៃតណ្ហា ជាអ្នកមានសេចកី្តចូលចិត្តទៀង មានសេចកី្តក្សេមក្សាន្តចាកយោគៈទៀង ជាអ្នកប្រព្រឹត្តដ៏ប្រសើរទៀង មានទីបំផុតទៀងទាត់ ជាបុគ្គលប្រសើរជាងទេវតានិង មនុស្សទាំងឡាយ ដោយសង្ខេប តើមានប៉ុន្មាន ។</p>
        <p><a class='ref km' id='km74' href='#km74'>៧៤</a>ព្រះអង្គត្រាស់ថា បពិត្រទេវានមិន្ទៈ ភិក្ខុក្នុងសាសនានេះ បានស្តាប់ពាក្យថា បុគ្គលមិនគួរប្រកាន់នូវធម៌ទាំងពួង ( ដោយអំណាចតណ្ហានិងទិដ្ឋិ ) បពិត្រទេវានមិន្ទៈ លុះភិក្ខុបានស្តាប់ពាក្យនុ៎ះថា បុគ្គលមិនគួរប្រកាន់ នូវធម៌ទាំងពួងយ៉ាងនេះហើយ ភិក្ខុនោះរមែងដឹងច្បាស់ នូវធម៌ទាំងពួង លុះដឹងច្បាស់នូវធម៌ទាំងពួងហើយ រមែង កំណត់ដឹងនូវធម៌ទាំងពួង លុះកំណត់ដឹងនូវធម៌ទាំងពួងហើយ រមែងសោយនូវវេទនា ណាមួយ ជាសុខឬជាទុក្ខ ឬមិនទុក្ខមិនសុខ ភិក្ខុនោះជាអ្នកពិចារណាឃើញថាមិន ទៀង ពិចារណាឃើញថាជាទីប្រាសចាកតម្រេក ពិចារណាឃើញថាជាគ្រឿងរំលត់ ពិចារណាឃើញថាគួរលះបង់ ក្នុងវេទនាទាំងឡាយនោះ កាលបើភិក្ខុនោះ ពិចារណា ឃើញថាមិនទៀង ពិចារណាឃើញថាជាទីប្រាសចាកតម្រេក ពិចារណាឃើញថាជា គ្រឿងរំលត់ ពិចារណាឃើញថាគួរលះបង់ ក្នុងវេទនាទាំងឡាយនោះហើយ ក៏មិនបាន ប្រកាន់នូវធម្មជាតអី្វតិចតួចក្នុងលោកឡើយ កាលបើមិនប្រកាន់រមែងតក់ស្លុត កាលបើ មិនតក់ស្លុត ក៏រំលត់កិលេសដោយខ្លួនឯងបាន ទើបដឹងច្បាស់ថា ជាតិរបស់ អាត្មាអញ អស់ហើយ ព្រហ្មចរិយធម៌ អាត្មាអញបានអប់រំហើយ កិច្ចដែលត្រូវធ្វើ អាត្មាអញ ក៏បានធ្វើហើយ កិច្ចដទៃ ក្រៅអំពីកិច្ចនេះ មិនមានឡើយ បពិត្រទេវានមិន្ទៈ ភិក្ខុជាអ្នក បង្អោនចិត្តទៅ ក្នុងព្រះនិព្វាន ជាទីក្ស័យទៅនៃតណ្ហា ជាអ្នកមានសេចកី្តចូលចិត្តទៀង មាន សេចកី្តក្សេមក្សាន្តចាកយោគៈទៀង ជាអ្នកប្រព្រឹត្តធម៌ដ៏ប្រសើរទៀង មានទី បំផុតទៀងទាត់ ជាបុគ្គលប្រសើរជាងទេវតានិងមនុស្សទាំងឡាយ ដោយសង្ខេប មាន​ប្រមាណប៉ុណ្ណេះឯង ។ លំដាប់នោះ សក្កទេវរាជជាធំជាងពួកទេវតាត្រេកអរ អនុមោទនានូវភាសិត របស់ព្រះមានព្រះភាគ ហើយក្រាបបង្គំលាព្រះមានព្រះភាគ ធ្វើប្រទក្សិណ រួចស្រាប់តែបាត់ចាកទីនោះមួយរំពេច ។</p>
        <p><a class='ref km' id='km75' href='#km75'>៧៥</a>ចួនជាសម័យនោះឯង ព្រះមហាមោគ្គល្លានមានអាយុ គង់នៅក្នុងទីជិត​ព្រះមានព្រះភាគ ។ ទើបព្រះមហាមោគ្គល្លានមានអាយុ មានសេចកី្តត្រិះរិះដូច្នេះថា ទេវតានោះបានដឹងនូវភាសិតរបស់ព្រះមានព្រះភាគ ហើយអនុមោទនា ឬមិនបានដឹងទេ ហើយអនុមោទនា ទោះបីទេវតានោះដឹងនូវ ភាសិតរបស់ព្រះមានព្រះភាគ ហើយបាន អនុមោទនាកី្ត មិនបានដឹងហើយ អនុមោទនាកី្ត គួរតែអាត្មាអញស្គាល់ទេវតានោះ ។ គ្រានោះ ព្រះមហាមោគ្គល្លានមានអាយុ ក៏បាត់អំពីវត្តបុព្វារាម ជាមិគារមាតុប្រាសាទ មួយរំពេចហើយ ក៏ទៅប្រាកដនៅនាឋានតាវត្តិង្សទេវលោក ដូចបុរសដែលមានកម្លាំង លាដៃដែលបត់ចូល ឬបត់ចូលនូវដៃដែលលាចេញដូច្នោះឯង ។ សម័យនោះឯង ព្រះឥន្ទ្រាធិរាជ កំពុងក្រសាលសប្បាយរីករាយស្កប់ស្កល់ ដោយតូរ្យតន្ត្រីជាទិព្វ ទាំង ប្រាំរយក្នុង ឧទ្យានឈ្មោះឯកបុណ្ឌរីកៈ ។ ព្រះឥន្រ្ទាធិរាជបានឃើញព្រះមហាមោគ្គល្លាន មានអាយុនិមន្តមកអំពីចម្ងាយលិម ៗ លុះឃើញហើយក៏បញ្ឈប់នូវតូរ្យតន្ត្រីជាទិព្វទាំង ប្រាំរយនោះ ហើយចូលទៅរកព្រះមហាមោគ្គល្លានមានអាយុ លុះចូលទៅដល់ហើយ បានពោលពាក្យនេះនឹងព្រះមហាមោគ្គល្លានមានអាយុថា បពិត្រព្រះមោគ្គល្លានអ្នកនិទ៌ុក្ខ សូមនិមន្តមក បពិត្រព្រះមោគ្គល្លានអ្នកនិទ៌ុក្ខ លោកម្ចាស់និមន្តមកនេះ ជាការស្រួល ហើយ បពិត្រព្រះមោគ្គល្លានអ្នកនិទ៌ុក្ខ លោកម្ចាស់ខានធ្វើបរិយាយដើម្បីនិមន្តមក ក្នុងទីនេះ ជាយូរហើយ បពិត្រព្រះមោគ្គល្លានអ្នកនិទ៌ុក្ខ សូមលោកម្ចាស់និមន្តគង់ចុះ អាសនៈនេះហើយខ្ញុំព្រះករុណាក្រាលទុកប្រគេន ។ ព្រះមហាមោគ្គល្លានមានអាយុ ក៏គង់លើអាសនៈ ដែលព្រះឥន្ទ្រាធិរាជក្រាលប្រគេន ។ ចំណែកព្រះឥន្រ្ទាធិរាជ ក៏កាន់យកអាសនៈទាបមួយ គង់ក្នុងទីដ៏សមគួរ ។</p>
        <p><a class='ref km' id='km76' href='#km76'>៧៦</a>លុះព្រះឥន្ទ្រាធិរាជគង់ក្នុងទីដ៏សមគួរហើយ ព្រះមហាមោគ្គល្លាន មានអាយុ បានសួរសេចកី្តនេះថា បពិត្រកោសិយៈ ព្រះមានព្រះភាគ បានត្រាស់សម្តែង នូវកិរិយាបង្អោនចិត្តទៅកាន់ព្រះនិព្វានជាទីអស់ទៅនៃតណ្ហា ដោយសេចកី្តសង្ខេបចំពោះ មហារាជ ដូចម្តេចខ្លះ សូមព្រះរាជានុញ្ញាតចុះ ដ្បិតអាត្មាភាពជាអ្នកមានចំណែកដើម្បី ស្តាប់ធម្មកថានេះផង ។ សក្កទេវរាជមានព្រះរាជឱង្ការតបថា បពិត្រព្រះមោគ្គល្លាន អ្នកនិទ៌ុក្ខ ធ្វើដូចម្តេចខ្លួនខ្ញុំព្រះករុណាជាអ្នកមានកិច្ចច្រើន មានការងារតូ្រវធ្វើច្រើន ដោយការងារដែលត្រូវធ្វើផ្ទាល់ខ្លួនផង ដោយការងារដែលត្រូវធ្វើ ចំពោះពួកទេវតា ក្នុងជាន់តាវត្តិង្សផង បពិត្រព្រះមោគ្គល្លានអ្នកនិទ៌ុក្ខ ឯពាក្យដែលខ្ញុំព្រះករុណា បាន ស្តាប់ត្រាប់ត្រង ធ្វើទុកក្នុងចិត្ត ចាំទុកស្រួលបួលហើយ ពាក្យនោះក៏បាត់ទៅមួយរំពេច បពិត្រព្រះមោគ្គល្លានអ្នកនិទ៌ុក្ខ ពីព្រេងនាយមក មានសង្រ្គាមទេវតា និងអសុរ​លើកជាក្បួនទ័ព បពិត្រព្រះមោគ្គល្លានអ្នកនិទ៌ុក្ខ ប៉ុន្តែក្នុងសង្រ្គាមនោះ ពួកទេវតាមាន ជ័យជំនះ ឯពួកអសុរក៏បរាជ័យ បពិត្រព្រះមោគ្គល្លានអ្នកនិទ៌ុក្ខ លុះខ្ញុំព្រះករុណានោះ បានឈ្នះសង្គ្រាមទេវតានឹងអសុរហើយត្រឡប់មកអំពីទីនោះវិញ ក៏និមិត្តប្រាសាទ ឈ្មោះវេជយន្ត បពិត្រព្រះមោគ្គល្លានអ្នកនិទ៌ុក្ខ ប្រាសាទវេជយន្ត ( នោះ ) មានដម្បូល មួយរយ ក្នុងដម្បូលមួយ ៗ មានផ្ទកំពូលប្រាំពីររយ ៗ ក្នុងផ្ទះកំពូលមួយ ៗ មានស្រី អប្សរប្រាំពីរ ៗ នាក់ ក្នុងស្រីអប្សរម្នាក់ ៗ មានស្រីបម្រើប្រាំពីរ ៗនាក់ បពិត្រ ព្រះមោគ្គល្លានអ្នកនិទ៌ុក្ខ លោកម្ចាស់ចង់ឃើញកន្លែងដែលគួររីករាយ របស់វេជយន្ត- ប្រាសាទដែរឬទេ ។ ព្រះមហាមោគ្គល្លាន មានអាយុទទួលនិមន្ត ដោយតុណ្ហីភាព ។</p>
        <p><a class='ref km' id='km77' href='#km77'>៧៧</a>គ្រានោះ ព្រះឥន្ទ្រាធិរាជនិងវេស្សវណមហារាជឲ្យព្រះមោគ្គល្លាន មានអាយុនិមន្តមុខ ហើយនាំចូលទៅរកវេជយន្តប្រាសាទ ។ ពួកស្រីបម្រើរបស់ ព្រះឥន្ទ្រាធិរាជ បានឃើញព្រះមហាមោគ្គល្លានមានអាយុ កំពុងនិមន្តមកអំពីចម្ងាយ លុះឃើញហើយ ក៏មានសេចកី្តខ្លាចនឹងអៀនខ្មាសនាំគ្នាចូលទៅកាន់បន្ទប់រៀងខ្លួន ។ ដូចជាកូនប្រសាស្រីបានឃើញឪពុកក្មេក ហើយមានសេចកី្តខ្លាចនឹងអៀនខ្មាស យ៉ាង ណា ពួកស្រីបម្រើរបស់ព្រះឥន្ទ្រាធិរាជ បានឃើញព្រះមហាមោគ្គល្លានមានអាយុ ក៏មានសេចកី្តខ្លាចនឹងអៀនខ្មាស នាំគ្នាចូលបន្ទប់រៀងខ្លួន យ៉ាងនោះដែរ ។ គ្រានោះ ព្រះឥន្ទ្រាធិរាជនិងវេស្សវណមហារាជ និមន្តព្រះមហាមោគ្គល្លានមានអាយុត្រាច់ជុំវិញ ចូលទៅក្នុងវេជយន្តប្រាសាទ ហើយទូលថា បពិត្រព្រះមោគ្គល្លានអ្នកនិទ៌ុក្ខ សូមលោក ម្ចាស់ទតមើលកន្លែងដែលគួររីករាយរបស់ វេជយន្តប្រាសាទនេះផង បពិត្រព្រះមោគ្គ-ល្លានអ្នកនិទ៌ុក្ខ សូមលោកម្ចាស់ទតមើលកន្លែងដែលគួររីករាយរបស់វេជយន្តប្រាសាទ នេះផង ។ ព្រះថេរៈ ឆ្លើយថា ទីរបស់កោសិយៈមានអាយុ ដែលបានធ្វើបុណ្យទុកក្នុង កាលមុននេះ ល្អមែន សូម្បីពួកមនុស្សបានឃើញទីណាមួយដែលជាទីគួររីករាយ ក៏តែង នាំគ្នានិយាយថា អើហ្ន៎ ទីនេះល្អដូចជាប្រាសាទរបស់ពួកទេវតា ក្នុងជាន់តាវត្តិង្ស ដែរ ឯលំនៅរបស់កោសិយៈមានអាយុ ដែលមានបុណ្យធ្វើទុកក្នុងកាលមុននេះ ល្អដោយ ពិតហើយ ។ គ្រានោះ ព្រះមហាមោគ្គល្លានមានអាយុ មានសេចកី្តត្រិះរិះដូច្នេះថា ទេវតានេះជាបុគ្គលប្រមាទខ្លាំងមែន បើដូច្នោះគួរតែ អាត្មាអញធ្វើទេវតានេះឲ្យសង្វេគ ។ ទើបព្រះមហាមោគ្គល្លានមានអាយុ សម្តែងឥទិ្ធឫទ្ធិ ញុំាងវេជយន្តប្រាសាទឲ្យកម្រើក រំភើប ញាប់ញ័រ ដោយចុងមេជើង តាមសមគួរដល់ឫទ្ធិ ។ គ្រានោះ ព្រះឥន្ទ្រាធិរាជ និងវេស្សវណមហារាជ និងពួកទេវតា ក្នុងជាន់តាវត្តិង្ស កើតសេចកី្តអស្ចារ្យក្នុងចិត្ត អើហ្ន៎ អស្ចារ្យណាស់ អើហ្ន៎ ចំឡែកណាស់ ត្រង់ការណ៍ដែលភាពនៃសមណៈមាន ឫទិ្ធច្រើន មានអានុភាពច្រើន ( ប៉ុណ្ណេះ ) មិនសមបើញុំាងទិព្វវិមានឲ្យកម្រើក រំភើប ញាប់ញ័រ ដោយ ចុងមេជើងបាន ។</p>
        <p><a class='ref km' id='km78' href='#km78'>៧៨</a>គ្រានោះ ព្រះមហាមោគ្គល្លានមានអាយុ ដឹងថាព្រះឥន្ទ្រាធិរាជ មានសេចកី្តតក់ស្លុត កើតសេចកី្តព្រឺរោមហើយ ក៏មានថេរវាចាទៅរកព្រះឥន្ទ្រាធិរាជ ថា បពិត្រកោសិយៈ ព្រះមានព្រះភាគបានត្រាស់នូវកិរិយាបង្អោន ចិត្តទៅក្នុងព្រះនិព្វាន ជាទីអស់ទៅនៃតណ្ហា ដោយសេចកី្តបំព្រួញ ( ចំពោះ ) មហារាជដូចម្តេចខ្លះ សូម ព្រះរាជាអនុញ្ញាត ដ្បិតអាត្មាភាពជាអ្នកមានចំណែក ដើម្បីស្តាប់ធម្មកថានេះផង ។ សក្កទេវរាជឆ្លើយតបថា បពិត្រព្រះមោគ្គល្លានអ្នកនិទ៌ុក្ខ កាលនោះខ្ញុំព្រះករុណាបាន ចូលទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំចំពោះព្រះមាន-ព្រះភាគ រួចឋិតនៅក្នុងទីដ៏សមគួរ បពិត្រព្រះមោគ្គល្លានអ្នកនិទ៌ុក្ខ លុះខ្ញុំព្រះករុណា ឋិត នៅ ក្នុងទីដ៏សមគួរហើយ បានក្រាបបង្គំទូលសួរព្រះមានព្រះភាគ ដូច្នេះថា បពិត្រព្រះអង្គ ដ៏ចម្រើន ភិក្ខុអ្នកបង្អោនចិត្តទៅរកព្រះនិព្វានជាទីក្ស័យនៃតណ្ហា ជាអ្នកមានសេចកី្ត ចូលចិត្តទៀង ជាអ្នកមានសេចកី្តក្សេមក្សាន្តចាកយោគៈទៀង ជាអ្នកប្រព្រឹត្តធម៌ដ៏ ប្រសើរទៀង មានទីបំផុតទៀងទាត់ ជាបុគ្គលប្រសើរជាងទេវតានឹងមនុស្សទាំងឡាយ ដោយសង្ខេប តើមានប៉ុន្មានយ៉ាង បពិត្រព្រះមោគ្គល្លានអ្នកនិទ៌ុក្ខ កាលបើខ្ញុំព្រះករុណា សួរយ៉ាងនេះហើយ ព្រះមានព្រះភាគមានព្រះបន្ធូរមក នឹងខ្ញុំព្រះករុណា យ៉ាងនេះថា បពិត្រព្រះអង្គជាធំជាងពួកទេវតា ភិក្ខុក្នុងសាសនានេះ បានស្តាប់ពាក្យថា ភិក្ខុមិនគួរ នឹងប្រកាន់នូវធម៌គឺបញ្ចក្ខន្ធទាំងអស់ឡើយ បពិត្រព្រះអង្គជាធំជាងពួកទេវតា ភិក្ខុបាន ស្តាប់ពាក្យនុ៎ះថា ភិក្ខុ មិនគួរនឹងប្រកាន់នូវធម៌ទាំងពួង យ៉ាងនេះហើយ ភិក្ខុនោះរមែងដឹង ច្បាស់នូវ ធម៌ទាំងពួង លុះដឹងច្បាស់នូវធម៌ទាំងពួងហើយ រមែងកំណត់ដឹងនូវធម៌ទាំង ពួងបាន លុះកំណត់ដឹងនូវធម៌ទាំងពួងហើយ រមែងសោយនូវវេទនាណាមួយ ជាសុខឬ ជាទុក្ខឬមិនទុក្ខមិនសុខ ភិក្ខុនោះជាអ្នកពិចារណឃើញថាមិនទៀង ពិចារណាឃើញ ថាជាទីប្រាសចាកតម្រេក ពិចារណាឃើញថាជាគ្រឿងរំលត់ ពិចារណាឃើញថាគួរ លះបង់ក្នុងវេទនាទាំងឡាយនោះ កាលបើភិក្ខុនោះ ពិចារណាឃើញថាមិនទៀង ពិចារណាឃើញថាជាទីប្រាសចាកតម្រេក ពិចារណាឃើញថាជាទីរំលត់ ពិចារណា ឃើញថាគួរលះបង់ក្នុងវេទនាទាំងឡាយនោះហើយ ក៏មិនប្រកាន់ធម្មជាតអី្វតិចតួចក្នុង លោកឡើយ កាលបើមិនប្រកាន់ ក៏មិនតក់ស្លុត កាលបើមិនតក់ស្លុត ទើបរំលត់ កិលេសដោយខ្លួនឯងបាន ទើបដឹងច្បាស់ថា ជាតិរបស់អាត្មាអញអស់ហើយ ព្រហ្មចរិយធម៌ អាត្មាអញបានអប់រំហើយ កិច្ចដែលត្រូវធ្វើ អាត្មាអញក៏បានធ្វើហើយ កិច្ចដទៃក្រៅ អំពីកិច្ចនេះ មិនមានឡើយ បពិត្រព្រះអង្គដ៏ជាធំជាងពួកទេវតា ភិក្ខុជាអ្នក បង្អោនចិត្តទៅក្នុងព្រះនិព្វានជាទីក្ស័យទៅនៃតណ្ហា ជាអ្នកមានសេចកី្តចូល ចិត្តទៀង ជាអ្នកមានសេចកី្តក្សេមក្សាន្តចាកយោគៈទៀង ជាអ្នកប្រព្រឹត្តធម៌ ដ៏ប្រសើរទៀង មានទីបំផុតទៀងទាត់ ជាបុគ្គលប្រសើរជាងពួកទេវតា និងមនុស្ស ដោយសង្ខេបមាន ប្រមាណប៉ុណ្ណេះឯង បពិត្រព្រះមោគ្គល្លានអ្នកនិទ៌ុក្ខ ព្រះមានព្រះភាគបានត្រាស់សម្តែង នូវកិរិយាបង្អោនចិត្តទៅ ក្នុងព្រះនិព្វាន ជាទីក្ស័យទៅនៃតណ្ហា ដោយសេចកី្តសង្ខេប ចំពោះខ្ញុំព្រះករុណា ដូចពណ៌នាមកនេះ ។ គ្រានោះ ព្រះមហាមោគ្គល្លានមានអាយុ ត្រេកអរ អនុមោទនា ចំពោះភាសិតរបស់ព្រះឥន្ទ្រាធិរាជ ហើយក៏ស្រាប់តែបាត់ចាក តាវតិ្តង្សទេវលោក មកប្រាកដក្នុង មិគារមាតុប្រាសាទនាវត្តបុព្វារាម មួយរំពេច ដូចជាបុរសដែលមានកម្លាំងលាដៃបត់ចូល ឬបត់ដៃដែលលាចេញ ដូច្នោះឯង ។ កាលដែលព្រះមហាមោគ្គល្លានមានអាយុ ចៀសចេញទៅមិនយូរប៉ុន្មាន ពួកស្រីបម្រើ របស់ព្រះឥន្ទ្រាធិរាជ បានក្រាបទូលសួរចំពោះព្រះឥន្ទ្រាធិរាជ ដូច្នេះថា បពិត្រព្រះអង្គ អ្នកនិទ៌ុក្ខ លោកនុ៎ះហើយឬ ជាព្រះមានព្រះភាគ ជាគ្រូរបស់ព្រះអង្គនោះ ។ សក្កទេវរាជ ឆ្លើយតបថា ម្នាលនាងអ្នកនិទ៌ុក្ខទាំងឡាយ លោកនោះមិនមែនជា ព្រះមានព្រះភាគ ជាគ្រូរបស់យើងទេ លោកនោះគ្រាន់តែជា សព្រហ្មចារី ( អ្នកប្រព្រឹត្តធម៌ដូចគ្នា ) នឹង យើង លោកនុ៎ះហើយ ដែលឈ្មោះ ព្រះមហាមោគ្គល្លានមានអាយុ ។ ពួកស្រីបម្រើ ក្រាបទូលថា បពិត្រព្រះអង្គ អ្នកនិទ៌ុក្ខ ព្រះអង្គពេញជាមានលាភហើយ បពិត្រព្រះអង្គ អ្នកនិទ៌ុក្ខ ព្រះអង្គពេញជាបានល្អហើយ ត្រង់ដែលព្រះអង្គបានសព្រហ្មចារី បុគ្គលមាន ឫទិ្ធច្រើន យ៉ាងនេះ មានអានុភាពច្រើនយ៉ាងនេះ ឱហ្ន៎ លោកនោះទុកដូចជា ព្រះមានព្រះភាគ ជាគ្រូរបស់ព្រះអង្គដោយពិតណាស់ ។</p>
        <p><a class='ref km' id='km79' href='#km79'>៧៩</a>គ្រានោះ ព្រះមហាមោគ្គល្លានមានអាយុ បានចូលទៅគាល់ ព្រះមានព្រះភាគ លុះចូលទៅដល់ហើយ ក៏ក្រាបថ្វាយបង្គំចំពោះព្រះមានព្រះភាគ រួចគង់ក្នុងទីសមគួរ ។ លុះព្រះមហាមោគ្គល្លានមានអាយុ គង់ក្នុងទីដ៏សមគួរហើយ បានក្រាបបង្គំទូលសួរព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ព្រះមានព្រះភាគ ធ្លាប់បានសម្តែងនូវកិរិយាបង្អោនចិត្តទៅក្នុងព្រះនិព្វាន ជាទីអស់ទៅនៃតណ្ហា ដោយ សង្ខេប ជាគ្រឿងដង្វាយដល់ទេវតា ដែលមានស័កិ្តធំមួយរូបឬទេ ។ ព្រះអង្គត្រាស់ថា ម្នាលមោគ្គល្លាន តថាគតធ្លាប់សម្តែង ដ្បិតសក្កទេវរាជចូលមករកតថាគត ក្នុងទីនេះ លុះចូលមកដល់ហើយ ក៏ក្រាបថ្វាយបង្គំតថាគត រួចឋិតនៅ ក្នុងទីដ៏សមគួរ ម្នាល មោគ្គល្លាន លុះសក្កទេវរាជឋិតនៅ ក្នុងទីដ៏សមគួរហើយ បានសួរសេចកី្តនេះ នឹង តថាគតថា បពិត្រព្រះអង្គដ៏ចម្រើន ភិក្ខុជាអ្នកមានចិត្ត បង្អោនទៅក្នុងព្រះនិព្វាន ជាទីក្ស័យ នៃតណ្ហា ជាអ្នកមានសេចកី្តចូលចិត្តទៀង មានសេចកី្តក្សេមក្សាន្តចាកយោគៈ ទៀង ជាអ្នកប្រព្រឹត្តនូវធម៌ដ៏ប្រសើរទៀង មានទីបំផុតទៀងទាត់ ជាបុគ្គលប្រសើរជាង ពួក​ទេវតានិងមនុស្សទាំងឡាយ ដោយសង្ខេប តើមានប៉ុន្មាន ម្នាលមោគ្គល្លាន កាលបើ សក្កទេវរាជសួរយ៉ាងនេះហើយ តថាគតក៏ឆ្លើយតបទៅនឹងសក្កទេវរាជដូច្នេះថា បពិត្រ ព្រះអង្គជាធំ ជាងទេវតាទាំងឡាយ ភិក្ខុក្នុងសាសនានេះ បានស្តាប់ពាក្យថា បុគ្គលមិន គួរនឹងប្រកាន់នូវធម៌ទាំងពួង បពិត្រព្រះអង្គជាធំជាងពួកទេវតា លុះភិក្ខុបានស្តាប់ពាក្យ​នុ៎ះថា បុគ្គលមិនគួរប្រកាន់នូវធម៌ទាំងពួងយ៉ាងនេះ បុគ្គលមិនគួរប្រកាន់នូវធម៌ទាំងពួង យ៉ាងនេះហើយ ភិក្ខុនោះរមែងដឹងច្បាស់នូវធម៌ទាំងពួង លុះដឹងច្បាស់នូវធម៌ទាំងពួង ហើយ ក៏កំណត់ដឹងនូវធម៌ទាំងពួងបាន លុះកំណត់ដឹងនូវធម៌ទាំងពួងហើយ រមែង សោយនូវវេទនាណាមួយ ជាសុខឬជាទុក្ខ ឬមិនទុក្ខមិនសុខ ភិក្ខុនោះពិចារណាឃើញ ថា មិនទៀង ពិចារណាឃើញថាជាទីប្រាសចាកតម្រេក ពិចារណាឃើញថាជាទីគួរ រំលត់ ពិចារណាឃើញថាគួរលះបង់ ក្នុងវេទនាទាំងឡាយនោះ កាលបើភិក្ខុនោះ ពិចារណាឃើញថាមិនទៀង ពិចារណា ឃើញថាជាទីប្រាសចាកតម្រេក ពិចារណា ឃើញថាគួររំលត់ ពិចារណាឃើញ ថាគួរលះបង់ក្នុងវេទនាទាំងឡាយនោះហើយ ក៏មិន ប្រកាន់ធម្មជាតអី្វតិចតួច ក្នុងលោកឡើយ កាលបើមិនប្រកាន់ ក៏រមែងមិនតក់ស្លុត កាលបើមិនតក់ស្លុត ក៏រមែងរំលត់កិលេសដោយខ្លួនឯងបាន ទើបដឹងច្បាស់ថា ជាតិ របស់អាត្មាអញអស់ហើយ ព្រហ្មចរិយធម៌ អាត្មាអញបានអប់រំហើយ កិច្ចដែលត្រូវធ្វើ អាត្មាអញក៏បានធ្វើហើយ កិច្ចដទៃក្រៅអំពីកិច្ចនេះ មិនមានឡើយ បពិត្រព្រះអង្គ ជាធំជាងពួកទេវតា ភិក្ខុជាអ្នកបង្អោនចិត្តទៅក្នុងព្រះនិព្វាន ជាទីក្ស័យទៅនៃ តណ្ហា ជាអ្នកមានសេចកី្តចូលចិត្តទៀង មានសេចកី្តក្សេមក្សាន្តចាកយោគៈទៀង ជាអ្នក ប្រព្រឹត្តធម៌ដ៏ប្រសើរ ទៀងមានទីបំផុតទៀងទាត់ ជាបុគ្គលប្រសើរជាងទេវតា និង មនុស្សទាំងឡាយ ដោយសង្ខេប មានប្រមាណប៉ុណ្ណេះឯង ម្នាលមោគ្គល្លាន តថាគតធ្លាប់ សម្តែងនូវកិរិយាបង្អោនចិត្តទៅក្នុងព្រះនិព្វាន ជាទីក្ស័យទៅនៃតណ្ហា ដោយសង្ខេប ចំពោះសក្កទេវរាជដូចបានពណ៌នាមកនេះឯង ។ លុះព្រះមានព្រះភាគ បានត្រាស់ ភាសិតនេះចប់ហើយ ព្រះមហាមោគ្គល្លានមានអាយុ មានសេចកី្តពេញ ចិត្តត្រេកអរ ហើយ ចំពោះភាសិតរបស់ព្រះមានព្រះភាគ ។</p>
        <p>ចប់ ចូឡតណ្ហាសង្ខយសូត្រ ទី ៧</p>
        <footer>
            <p>Copyright and other metadata goes here.</p>
        </footer>
    </article>
</body>
</html>