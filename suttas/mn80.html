<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn80' lang='km'>
        <header>
            <ul>
            </ul>
            <h1>វេខណសសូត្រទី១០</h1>
        </header>
        <p><a class='ref km' id='km150' href='#km150'>១៥០</a>ខ្ញុំបានស្ដាប់មកយ៉ាងនេះ។ សម័យមួយព្រះមានព្រះភាគទ្រង់គង់នៅក្នុងវត្តជេតពនរបស់អនាថបណ្ឌិតសេដី្ឋជិតក្រុងសាវត្ថី។ គ្រានោះឯងវេខណសបរិព្វាជកចូលទៅគាល់ព្រះមានព្រះភាគលុះចូលទៅដល់ហើយក៏ពោល​ពាក្យរាក់ទាក់សំណេះសំណាលជាមួយនឹងព្រះមានព្រះភាគលុះបញ្ចប់ពាក្យដែល​គួររីករាយនឹងពាក្យដែលគួររលឹកហើយក៏ឋិតនៅក្នុងទីសមគួរ។</p>
        <p><a class='ref km' id='km151' href='#km151'>១៥១</a>លុះវេខណសបរិព្វាជកឋិតនៅក្នុងទីសមគួរហើយក៏បន្លឺនូវឧទានវា​ចាក្នុងសំណាក់ព្រះមានព្រះភាគថាពន្លឺនេះថ្លៃថ្លាណាស់ពន្លឺនេះថ្លៃថ្លាណាស់។ ព្រះអង្គត្រាស់សួរថាម្នាលកច្ចានៈ១ម្នាលកច្ចានៈ១ចុះហេតុអ្វីបានជាអ្នកនិយាយ​យ៉ាងនេះថាពន្លឺនេះថ្លៃថ្លាណាស់ពន្លឺនេះថ្លៃថ្លាណាស់ចុះពន្លឺដូចម្ដេចដែលថ្លៃថ្លា​។ វេខណបរិព្វាជកក្រាបទូលថាបពិត្រព្រះគោតមដ៏ចំរើនពន្លឺណាដែលរកពន្លឺឯទៀត​ភ្លឺលើសលុបជាងឬប្រសើរជាងគ្មានពន្លឺនោះឈ្មោះថាពន្លឺងថ្លៃថ្លា។ ព្រះអង្គត្រាស់សួរថាម្នាលកច្ចានៈចុះពន្លឺដែលរកពន្លឺឯទៀតភ្លឺលើសលុបជាងឬប្រសើរជាងគ្មានពន្លឺនោះតើដូចម្ដេច។ វេខណបរិព្វាជកក្រាបទូលថាបពិត្រព្រះគោតមដ៏ចំរើនពន្លឺ​ណាដែលរកពន្លឺឯទៀតភ្លឺលើសលុបជាងឬប្រសើរជាងគ្មានពន្លឺនោះឯងឈ្មោះថា​ពន្លឺថ្លៃថ្លា។</p>
        <p><a class='ref km' id='km152' href='#km152'>១៥២</a>ម្នាលកច្ចានៈពាក្យរបស់អ្នកនុ៎ះផ្សាយទៅវែង១​ណាស់ព្រោះអ្នក​និយាយថាបពិត្រព្រះគោតមដ៏ចំរើនពន្លឺណាដែលរកពន្លឺឯទៀតភ្លឺលើសលុបជាងឬប្រសើរជាងគ្មានពន្លឺនោះឯងឈ្មោះថាពន្លឺថ្លៃថ្លាដូច្នេះផងទាំងមិនកំណត់នូវពន្លឺ​នោះផង។ ម្នាលកច្ចានៈដូចបុរសនិយាយយ៉ាងនេះថាខ្ញុំប្រាថ្នាចង់បាននាងជនបទ​កល្យាណី ( ដែលនៅ ) ក្នុងជនបទនេះ។ ជនទាំងឡាយក៏សួរបុរសនោះយ៉ាងនេះថានែបរុសចំរើនអ្នកប្រាថ្នាចង់បាននូវនាងជនបទកល្យាណីណាអ្នកស្គាល់នាងជនបទ​កល្យាណីនោះថាជាស្រី្តក្សត្រិយ៍ឬព្រាហ្មណ៍ជាស្រ្តីវេស្សៈឬសុទ្ទៈដែរឬទេ។ បុរសនោះលុះមានគេសួរដូច្នេះហើយក៏ប្រាប់ថាខ្ញុំមិនស្គាល់ទេ។ ជនទាំងឡាយក៏​សួរបុរសនោះយ៉ាងនេះថា​នែបុរសដ៏ចំរើនអ្នកប្រាថ្នាបាននូវនាងជនបទកល្យាណី​ណាអ្នកស្គាល់នាងជនបទកល្យាណីនោះថាមានសម្បុរយ៉ាងនេះមានគោត្រយ៉ាង​នេះ។ បេ។ ជាស្រ្តីខ្ពស់ឬទាបឬក៏កណ្ដាលជាស្រ្តីសម្បុរខ្មៅឬខ្មៅស្រអែមឬខ្មៅ​ស្រស់ ( នៅ ) ក្នុងស្រុកឬនិគមឬក៏នគរឯណោះដូច្នេះដែរឬទេ។ បុរសនោះលុះគេសួរដូច្នេះហើយក៏ប្រាប់ថាខ្ញុំមិនស្គាល់ទេ។ ពួកជនបុរសនោះ​យ៉ាងនេះទៀតថា​ នែបុរសដ៏ចំរើនអ្នកមិស្គាល់មិនឃើញនូវស្រីណាអ្នកប្រាថ្នា​ចង់បាននូវស្រីនោះឬអី្វ។ បុរសនោះលុះគេសួរដូច្នេះហើយក៏ប្រាប់ថាបាទ។ ម្នាល​កច្ចានៈអ្នកសំគាល់នូវសេចកី្ដនោះថាដូចម្ដេចកាលបើដូច្នោះសំដីរបស់បុរសនោះក្រែងយកជាការមិនបានទេដឹង។ ពិតមែនហើយព្រះគោតមដ៏ចំរើនកាលបើដូច្នោះសំដីរបស់បុរសនោះនឹងយកជាការមិនបានទេ។ ម្នាលកច្ចានៈអ្នកនិយាយថាបពិត្រ​ព្រះគោតមដ៏ចំរើនពន្លឺណាដែលរកពន្លឺឯទៀតភ្លឺលើសលុបជាងឬប្រសើរជាងគ្មាន​ពន្លឺនោះឈ្មោះថាពន្លឺថ្លៃថ្លាដូច្នេះផងទាំងមិនកំណត់នូវពន្លឺនោះផងក៏យ៉ាងនេះ​ឯង។ បពិត្រព្រះគោតមដ៏ចំរើនកែវពៃទូរ្យស្អាតល្អមានពន្លឺមានជ្រុង៨ដែលជាងបាន​ឆ្នៃល្អហើយដាក់លើសសម្ពត់កម្ពលមានពណ៌លឿងរមែងភ្លឺឆ្លុះរុងរឿងដូចមេ្ដច​មិញអត្តាស្លាប់ហើយជាសភាពមិនមានរោគ​រមែងមានពន្លឺដូច្នោះឯង។</p>
        <p><a class='ref km' id='km153' href='#km153'>១៥៣</a>ម្នាលកច្ចានៈ អ្នកសំគាល់សេចកី្ដនោះថាដូចម្ដេច កែវពៃទូរ្យណាស្អាតល្អ មានពន្លឺ មានជ្រុង ៨ ដែលជាងបានឆ្នៃល្អហើយដាក់លើសម្ពត់កម្ដលមាន ពណ៌លឿង រមែងភ្លឺឆ្លុះរុងរឿង នឹងអម្ពិលអម្ពែកជាកិមិជាតិណា ក្នុងវេលាយប់ងងឹត​ឈឹងសូន្យ បណ្ដាពន្លឺរបស់ទាំងពីរនេះ តើពន្លឺណា ភ្លឺជាងផង ប្រសើរជាងផង ។ ​បពិត្រព្រះគោតមដ៏ចំរើន បណ្ដាពន្លឺទាំងពីរនេះ ពន្លឺអម្ពិលអម្ពែក ជាកិមិជាតិ ក្នុងវេលាយប់ងងឹតឈឹងសូន្យ ភ្លឺជាងផង​ប្រសើរជាងផង ។</p>
        <p><a class='ref km' id='km154' href='#km154'>១៥៤</a>ម្នាលកច្ចានៈ អ្នកសំគាល់សេចកី្ដនោះថាដូចម្ដេច អម្ពិលអម្ពែក ជាកិមិ​ជាតិណា​ ក្នុងវេលាយប់ងងឹតឈឹងសូន្យ នឹងប្រទីបប្រេងណា ក្នុងវេលាយប់ងងឹត​ឈឹងសូន្យ បណ្ដាពន្លឺរបស់ទាំងពីរនេះ តើពន្លឺណា ភ្លឺជាងផង ប្រសើរជាងផង ។ បពិត្រព្រះគោតដ៏ចំរើនបណ្ដាពន្លឺរបស់ទាំងពីរនេះ ពន្លឺប្រទី​បប្រេង ក្នុងវេលាយប់ងងឹតឈឹងសូន្យ ភ្លឺជាងផង ប្រសើរជាងផង ។</p>
        <p><a class='ref km' id='km155' href='#km155'>១៥៥</a>ម្នាលកច្ចានៈ អ្នកសំគាល់សេចកី្ដនោះ ថាដូចម្ដេច ប្រទីបប្រេងណា​ ក្នុងវេលាយប់ឈឹងសូន្យ នឹងគំនរភ្លើងធំណាស់ក្នុងវេលាយប់ងងឹតឈឹងសូន្យ បណ្ដា​ពន្លឺរបស់ទាំងពីរ តើពន្លឺណា ភ្លឺជាងផង ប្រសើរជាងផង ។ បពិត្រព្រះគោតមដ៏ចំរើន បណ្ដាពន្លឺរបស់ទាំងពីរនេះ ពន្លឺគំនរភ្លើងធំ ក្នុងវេលាយប់ងងឹតឈឹងសូន្យ ភ្លឺជាងផងប្រសើរជាងផង ។</p>
        <p><a class='ref km' id='km156' href='#km156'>១៥៦</a>ម្នាលកច្ចានៈអ្នកសំគាល់សេចក្តីនោះថាដូចម្តេចគំនរភ្លើងធំណាក្នុង​វេលាយប់ងងឹតឈឹងសូន្យនឹងផ្កាយព្រឹកណាក្នុងបច្ចូសសម័យនៃរាត្រីដែលស្រឡះ​បា្រសចាកពពកភ្លៀងបណ្តាពន្លឺរបស់ទាំងពីរនេះតើពន្លឺណាភ្លឺជាងផងប្រសើរ​ជាងផង។ បពិត្រព្រះគោតមដ៏ចម្រើនបណ្តាពន្លឺរបស់ទាំងពីរនេះពន្លឺផ្កាយព្រឹកក្នុងបច្ចូសសម័យនៃរាត្រីដែលស្រឡះប្រាសចាកពពកភ្លៀងភ្លឺជាងផងប្រសើរជាង​ផង។</p>
        <p><a class='ref km' id='km157' href='#km157'>១៥៧</a>ម្នាលកច្ចានៈ អ្នកសំគាល់សេចក្តីនោះ ថាដូចម្តេច ផ្កាយព្រឹកណា ក្នុង​បច្ចូសសម័យនៃរាត្រី ដែលស្រឡះប្រាសចាកភ្លៀង និងព្រះចន្ទ្រណាក្នុងវេលាអធ្រាត្រមិនទាន់ជ្រៀងជ្រេក្នុងថ្ងៃឧបោសថ ១៥ កើត ដែលស្រឡះប្រាសចាកពពកភ្លៀង បណ្តាពន្លឺរបស់ទាំងពីរនេះ តើពន្លឺណា ភ្លឺជាងផង ប្រសើរជាងផង ។ បពិត្រព្រះគោតមដ៏ចម្រើន បណ្តាពន្លឺរបស់ទាំងពីរនេះ ពន្លឺព្រះចន្ទ្រក្នុងវេលាយប់អធ្រាត្រមិនទាន់ជ្រៀងជ្រេ ក្នុងថ្ងៃឧបោសថ ១៥ កើត ដែលស្រឡះប្រាសចាកពពកភ្លៀង ភ្លឺជាងផង ប្រសើរជាងផង ។</p>
        <p><a class='ref km' id='km158' href='#km158'>១៥៨</a>ម្នាលកច្ចានៈអ្នកសំគាល់សេចក្តីនោះ​ ថាដូចម្តេចព្រះចន្ទ្រណាក្នុងវេលាអធ្រាត្រមិនទាន់ជ្រៀងជ្រេក្នុងថ្ងៃឧបោសថ១៥កើតដែលស្រឡះបា្រស​ចាកពពកភ្លៀងនិងព្រះអាទិត្យណាក្នុងសម័យថ្ងៃត្រង់មិនទាន់ជ្រៀងជ្រេនាសរទ-​សម័យខែខាងចុងនៃវស្សានរដូវដែលស្រឡះប្រាសចាកពពកភ្លៀងបណ្តាពន្លឺរបស់​ទាំងពីរនេះតើពន្លឺណាភ្លឺជាងផងប្រសើរជាងផង។ បពិត្រព្រះគោតមដ៏ចម្រើនបណ្តាពន្លឺរបស់ទាំងពីរនេះពន្លឺព្រះអាទិត្យក្នុងសម័យថ្ងៃត្រង់មិនទាន់ជ្រៀងជ្រេនាសរទសម័យខាងាចុងនៃវស្សានរដូវដែលស្រឡះប្រាសចាកពពកភ្លៀងភ្លឺជាងផង​ ប្រសើរជាងផង។</p>
        <p><a class='ref km' id='km159' href='#km159'>១៥៩</a>ម្នាលកច្ចានៈទេវតាទាំងឡាយណាមិនបានប្រើប្រាស់នូវពន្លឺព្រះចន្ទ្រ​និងព្រះអាទិត្យទាំងពីរនេះទេវតាទាំងនោះមានច្រើនក្រៃលែងជាងនោះទៅទៀតតថាគតក៏ស្គាស់ច្បាស់នូវទេវតាទាំងនោះដែរប៉ុន្តែតថាគតមិនបានពោលថាពន្លឺណាដែលរកពន្លឺឯទៀតលើសលុបជាងឬប្រសើរជាងគ្មានដូច្នេះឡើយម្នាល​កច្ចានៈចំណែកអ្នកពោលថាពន្លឺណាដែលតថាគតទាបពេកផងសៅហ្មងពេកផងជាអម្ពិលអម្ពែកជាតិមិនជាតិពន្លឺនោះឈ្មោះថាពន្លឺថ្លៃថ្លាដូច្នេះផងទាំងមិនកំណត់​នូវពន្លឺនោះផង។ ម្នាលកច្ចានៈកាមគុណនេះមាន៥ប្រការកាមគុណ៥ប្រការដូច​ម្តេចខ្លះគឺរូបដែលគួរដឹងបានដោយភ្នែកជាទីប្រាថ្នាជាទីត្រេកអរជាទីពេញចិត្តជាទីស្រឡាញ់ប្រកបដោយកាមជាទីរីករាយ១សម្លេងដែលគួរដឹងបានដោយ​ត្រចៀក…១ក្លិនដែលគួរដឹងបានដោយច្រមុះ….១រសដែលគួរដឹងបានដោយ​អណ្តាត…១ផោដ្ឋព្វៈដែលគួរដឹងបានដោយកាយជាទីប្រាថ្នាជាទីត្រេកអរជាទីពេញចិត្តជាទីស្រឡាញ់ប្រកបដោយកាមជាទីរីករាយ១ម្នាលកច្ចានៈនេះឯង​ឈ្មោះថាកាមគុណ៥ប្រការ។ ម្នាលកច្ចានៈត្រង់ដែលសេចក្តីសុខនិងសោមនស្សកើតឡើងព្រោះអាស្រ័យកាមគុណទាំង៥​ ប្រការនេះនេះឯងតថាគតហៅថាកាម​សុខគឺសុខក្នុងកាម។ កាមសុខដោយកាមទាំងឡាយដូច្នេះឯងបណ្តាសុខទាំងនោះសុខជាកំពូលនៃកាម (ព្រះនិព្វាន) បា្រកដជាប្រសើរជាងកាមសុខ។</p>
        <p><a class='ref km' id='km160' href='#km160'>១៦០</a>កាលដែលព្រះមានព្រះភាគទ្រង់ត្រាស់យ៉ាងនេះហើយវេខណស​បរិព្វាជកក៏សរសើរព្រះមានព្រះភាគដូច្នេះថាបពិត្រព្រះគោតមដ៏ចម្រើនអស្ចារ្យ​ពេកណាស់បពិត្រព្រះគោតមដ៏ចម្រើនចំឡែកពេកណាស់ដ្បិតព្រះគោតម​ដ៏​ចម្រើនទ្រង់ត្រាស់សម្តែងដូច្នេះថាកាមសុខដោយកាមទាំងឡាយបណ្តាសុខទាំង​នោះសុខដ៏ជាកំពូលនៃកាមប្រាកដជាប្រសើរជាងកាមសុខ។ ព្រះមានព្រះភាគទ្រង់​ត្រាស់ថាម្នាលកច្ចានៈខ្លួនអ្នកមានសេចក្តីយល់ឃើញផ្សេងមានសេចក្តីគាប់ចិត្ត​ផ្សេងមានសេចក្តីពេញចិត្តផ្សេងមានសេចក្តីព្យាយាមក្នុងទីផ្សេងមានអាចារ្យផ្សេងកម្រនឹងដឹងថានុ៎ះជាកាមឬជាកាមសុខឬក៏ជាកាមគ្គសុខ (ព្រះនិព្វាន) ដូច្នេះម្នាលកច្ចានៈលុះតែពួកភិក្ខុណាដែលជាអរហន្តខីណាស្រពបានប្រព្រឹត្តព្រហ្មចរិយ​ធម៌គ្រប់គ្រាន់ហើយធ្វើសោឡសកិច្ចស្រេចហើយជាក់ចុះភារៈហើយសម្រេច​ប្រយោជន៍របស់ខ្លួនដោយលំដាប់ហើយមានធម៌ជាគ្រឿងជាប់ចំពាក់ក្នុងភពអស់​ហើយមានចិត្តរួចស្រឡះហើយព្រោះដឹងច្បាស់ដោយប្រពៃភិក្ខុទាំងនោះឯងទើបដដឹងថានុ៎ះជាកាមឬជាកាមសុខឬក៏ជាកាមគ្គសុខដូច្នេះបាន។</p>
        <p><a class='ref km' id='km161' href='#km161'>១៦១</a>កាលដែលព្រះមានព្រះភាគទ្រង់ត្រាស់យ៉ាងនេះហើយវេខណសបរិព្វាជកស្រាប់តែខឹងអាក់អន់ចិត្តជេរប្រទេចព្រះមានព្រះភាគបន្តុះបង្អាប់ព្រះមានព្រះភាគស្តីបន្ទោសព្រះមានព្រះភាគថាព្រះសមណគោតមពេញជាមនុស្សលាមកថាហើយក៍និយាយទៅនឹងព្រះមានព្រះភាគដូច្នេះថាដំណើរនេះដូចគ្នានឹងសមណព្រាហ្មណ៍ពួកមួយក្នុងលោកនេះមិនដឹងនូវទីបំផុតខាងដើមមិនដឹងនូវទីបំផុតខាងចុងទេប៉ុន្តែប្តេជ្ញាថាអាត្មាអញដឹងច្បាស់ថាជាតិរបស់អាត្មាអញអស់ហើយមគ្គព្រហ្មចរិយធម៌អាត្មាអញបានប្រព្រឹត្តគ្រប់គ្រាន់ហើយសោឡសកិច្ចអាត្មាអញក៍បានធ្វើស្រេចហើយមគ្គភាវនាកិច្ចដទៃប្រព្រឹត្តទៅដើម្បីសោឡសកិច្ចនេះទៀតមិនមានឡើយឯពាក្យរបស់សមណព្រាហ្មណ៍ទាំងនោះសម្រេចបានត្រឹមតែឲ្យអ្នកផងសើចចំអកលេងសម្រេចបានត្រឹមតែជាពាក្យខនថយលាមកជាពាក្យឥតប្រយោជន៍ជាពាក្យសោះសូន្យដោយពិត។</p>
        <p><a class='ref km' id='km162' href='#km162'>១៦២</a>ព្រះមានព្រះភាគត្រាស់ថាម្នាលកច្ចានៈពួកសមណព្រាហ្មណ៍ណាមិនដឹងនូវទីបំផុតខាងដើមមិនដឹងនូវទីបំផុតខាងចុងតែប្តេជ្ញាថាអាត្មាអញដឹងច្បាស់ថាជាតិរបស់អាត្មាអញអស់ហើយមគ្គព្រហ្មចរិយធម៌អាត្មាអញបានប្រព្រឹត្តគ្រប់គ្រាន់ហើយសោឡសកិច្ចអាត្មាអញបានធ្វើស្រេចហើយមគ្គភាវនាឯទៀតប្រព្រឹត្តទៅដើម្បីសោឡសកិច្ចនេះទៀតមិនមានឡើយដូច្នេះសមណព្រាហ្មណ៍នោះរមែងមាឥនការសង្កត់សង្កិនប្រកបដោយធម៌នោះឯងម្នាលកច្ចានៈទីបំផុតខាងដើមនឹងខាងចុងចូរលើកទុកសិនចុះបើវិញ្ញូបុរសដែលជាអ្នកមិនអួតអាងមិនមានមាយាប្រកបដោយជាតិដ៍ត្រង់មែនចូរមកចុះតថាគតនឹងប្រៀនប្រដៅតថាគតនឹងសំដែងធម៌វិញ្ញូបុរសនោះកាលបើបានប្រតិបត្តិតាមពាក្យប្រៀនប្រដៅដូច្នោះហើយមិនយូរឡើយគង់នឹងដឹងដោយខ្លួនឯងនឹងឃើញដោយខ្លួនឯងព្រោះថាការរួចស្រឡះចាកបំណងគឺអវិជ្ជាដោយប្រពៃបានយ៉ាងនេះឯង។ ម្នាលកច្ចានៈក្មេងតូចទន់ខ្លីកំពុងដេកផ្ងារដែលគេចងដោយចំណងអំបោះមានកជាគំរប់៥ចំណងទាំងនោះនឹងរបូតចេញទៅព្រោះអាស្រ័យសេចក្តីចំរើនព្រោះអាស្រ័យការចាស់ទុំនៃឥន្ទិ្រយទាំងឡាយរបស់វាៗក៍ដឹងថាអាត្មាអញជាអ្នករួចចាកចំណងហើយតែមិនស្គាល់នូវចំណង(នោះ) ទេមានឧបមាយ៉ាងណាមិញម្នាលកច្ចានៈ (បើ) វិញ្ញូបុរសជាអ្នកមិនអួតអាងមិនមានមាយាប្រកបដោយជាតិដ៍ត្រង់មែនចូរមកចុះតថាគតនឹងប្រៀនប្រដៅតថាគតនឹងសំដែងធម៌វិញ្ញូបុរសនោះកាលបើបានប្រតិបត្តិតាមពាក្យប្រៀនប្រដៅដូច្នោះហើយមិនយូរឡើយគង់នឹងដឹងដោយខ្លួនឯងនឹងឃើញដោយខ្លួនឯងព្រោះថាការរួចស្រឡះចាកចំណងគឺអវិជ្ចាដោយប្រពៃបានយ៉ាងនេះមានឧបមេយ្យយ៉ាងនោះឯង។</p>
        <p><a class='ref km' id='km163' href='#km163'>១៦៣</a>កាលបើព្រះមានព្រះភាគទ្រង់ត្រាស់យ៉ាងនេះហើយវេខណសបរិព្វាជកក៍សរសើរព្រះមានព្រះភាគដូច្នេះថាបព្រិតព្រះគោតមដ៍ចំរើនពីរោះណាស់បពិត្រព្រះគោតមដ៍ចំរើនពីរោះណាស់។បេ។សូមព្រះគោតមដ៍ចំរើនជ្រាបថាខ្ញុំព្រះគោតមជាឧបាសកដល់នូវសរណគមន៍ស្មើដោយជីវិតចាប់ដើមអំពីថ្ងៃនេះទៅ។</p>
        <p>ឧទ្ទាននៃបរិព្វាជកវគ្គជាវគ្គដ៏ប្រសើរគឺចូឡវច្ចគោតសូត្រ១អគ្គិវច្ចគោត្ត​សូត្រ១មហាបច្ឆគោត្តសូត្រ១ទីឃនខសូត្រ១មាគណ្ខិយសូត្រ១សន្ទកសូត្រ១មហាសកុលុទាយិសូត្រ១សមណមុណ្ឌិកសូត្រ១ចូឡសកុលុទាយិសូត្រ១វេខណ​សសូត្រ១។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>