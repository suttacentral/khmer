<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn124' lang='km'>
        <header>
            <ul>
            </ul>
            <h1>ពក្កុលត្ថេរច្ឆរិយព្ភូតសូត្រ ទី ៤ </h1>
        </header>
        <p><a class='ref km' id='km48' href='#km48'>៤៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះពក្កុលៈមានអាយុ នៅក្នុង​វត្ត​វេឡុវ័ន ជាកលន្ទកវាបស្ថាន ជិតក្រុងរាជគ្រឹះ ។ សម័យនោះឯង អចេល ឈ្មោះ​កស្សប ជាសំឡាញ់របស់ព្រះពក្កុលៈមានអាយុ ក្នុងកាលនៅជាគ្រហស្ថពីដើម បានចូល​ទៅរកព្រះ​ពក្កុលៈមានអាយុ លុះចូលទៅដល់ហើយ ក៏និយាយពាក្យរាក់ទាក់​សំណេះ​សំណាល ទៅ​រក​​ព្រះពក្កុលៈមានអាយុ លុះបញ្ចប់ពាក្យសំណេះសំណាល និងពាក្យ​ដែល​​គួររលឹកហើយ ទើបអង្គុយក្នុងទីសមគួរ ។ លុះអចេលកស្សបអង្គុយ ក្នុងទីសមគួរហើយ ក៏សួរព្រះ​ពក្កុលៈ​មានអាយុដូច្នេះថា បពិត្រព្រះពក្កុលៈមានអាយុ លោកម្ចាស់បួសយូរប៉ុន្មានឆ្នាំហើយ ។ ព្រះពក្កុលឆ្លើយថា អាត្មាបួស ៨០ វស្សាហើយ ។​ អចេលកស្សបសួរទៀតថា បពិត្រព្រះ​ពក្កុលៈមានអាយុ ចុះ ៨០ វស្សានេះ លោកសេព​មេថុនប៉ុន្មានដង ។ </p>
        <p><a class='ref km' id='km49' href='#km49'>៤៩</a>ម្នាលអាវុសោកស្សប អ្នកកុំសួរអាត្មាថា បពិត្រព្រះពក្កុលៈមានអាយុ ចុះ ៨០ វស្សានេះ លោកសេពមេថុនធម្មប៉ុន្មានដង យ៉ាងនេះឡើយ ម្នាលអាវុសោកស្សប អ្នក​ត្រូវសួរអាត្មាថា បពិត្រព្រះពក្កុលៈមានអាយុ ចុះ ៨០ វស្សានេះ កាមសញ្ញា​របស់​លោក​ធ្លាប់កើតប៉ុន្មានដង យ៉ាងនេះវិញ ។ ម្នាលអាវុសោ អាត្មាបួស ៨០ វស្សាហើយ អាត្មា​មិនដែលមានកាមសញ្ញាកើតឡើងទេ ។ ព្រះពក្កុលៈមានអាយុ មិនដែលមានកាម​សញ្ញា​កើតឡើងអស់ ៨០ វស្សាហើយ ដោយហេតុណា យើ់ងខ្ញុំចំណាំទុក នូវហេតុនេះ ថាជា​អច្ឆរិយព្ភូតធម៌របស់ព្រះពក្កុលៈមានអាយុ ។ ម្នាលអាវុសោ អាត្មាបួស ៨០ វស្សា​ហើយ អាត្មាមិនដែលមានព្យាបាទសញ្ញា ​​​​... មិនដែលមានវិហឹសាសញ្ញា កើតឡើងទេ ។ ព្រះ​ពក្កុលៈ​មានអាយុ មិនដែលមាន​វិហឹសាសញ្ញាកើតឡើង អស់ ៨០ វស្សាហើយ ដោយ​ហេតុ​ណា យើ់ងខ្ញុំចំណាំទុក នូវហេតុនេះ ថាជាអច្ឆរិយព្ភូតធម៌របស់ព្រះ​ពក្កុលៈ​មានអាយុ ។</p>
        <p><a class='ref km' id='km50' href='#km50'>៥០</a>ម្នាលអាវុសោ អាត្មាបួស ៨០ វស្សាហើយ អាត្មាមិនដែលមាន កាមវិតក្កៈ កើតឡើងទេ ។ ព្រះពក្កុលៈមានអាយុ មិនដែលមានកាមវិតក្កៈកើតឡើង អស់ ៨០ វស្សា​ហើយ ដោយហេតុណា យើ់ងខ្ញុំចំណាំទុក នូវហេតុនេះ ថាជាអច្ឆរិយព្ភូតធម៌​របស់ព្រះ​ពក្កុលៈមានអាយុ ។ ម្នាលអាវុសោ អាត្មាបួស ៨០ វស្សាហើយ អាត្មាមិន​ដែល​មាន​ព្យាបាទវិតក្កៈ … មិនដែលមានវិហឹសាវិតក្កៈ កើតឡើងទេ ។ ព្រះពក្កុលៈមាន​អាយុ មិនដែល​មានវិហឹសាវិតក្កៈ កើតឡើង អស់ ៨០ វស្សាហើយ ដោយហេតុណា យើ់ងខ្ញុំចំណាំទុក នូវហេតុនេះ ថាជាអច្ឆរិយព្ភូតធម៌របស់ព្រះពក្កុលៈមានអាយុ ។</p>
        <p><a class='ref km' id='km51' href='#km51'>៥១</a>ម្នាលអាវុសោ អាត្មាបួស ៨០ វស្សាហើយ អាត្មាមិនធ្លាប់ត្រេកអរ​ និង​គហបតិចីវរទេ ។ ព្រះពក្កុលៈមានអាយុ មិនធ្លាប់ត្រេកអរ​និងគហបតិចីវរ អស់ ៨០ វស្សា​​ហើយ ដោយហេតុណា យើ់ងខ្ញុំ​ ចំណាំទុកនូវហេតុនេះ ថាជាអច្ឆរិយព្ភូតធម៌ ​របស់​ព្រះ​ពក្កុលៈ​មានអាយុ ។ ម្នាលអាវុសោ អាត្មាបួស ៨០ វស្សាហើយ អាត្មាមិន​ធ្លាប់​កាត់ចីវរ ដោយកាំបិតទេ …​ អាត្មាមិនធ្លាប់ដេរចីវរដោយម្ជុលទេ … មិនធ្លាប់​ជ្រលក់ចីវរ​ ដោយ​គ្រឿងជ្រលក់ទេ … មិនធ្លាប់​ដេរ​ចីវរលើឈើស្នឹងទេ … មិនធ្លាប់ចាត់ចែងចីវរកម្ម របស់​សព្រហ្មចារី​បុគ្គល​ទាំងឡាយទេ មិនធ្លាប់ត្រេកអរនឹងការនិមន្តន៍ទេ … មិនធ្លាប់មាន​គំនិត​កើតឡើងថា ធ្វើ​ដូចម្តេចហ្ន៎ បុគ្គលណា​មួយ គប្បីមកនិមន្តអញទេ ។ បេ ។ អាត្មា​មិនដែលអង្គុយ​ក្នុងចន្លោះផ្ទះទេ … មិនដែរឆាន់​ក្នុងចន្លោះផ្ទះទេ … មិនដែលកាន់យកនិមិត្ត របស់មាតុគ្រាម​ដោយ​​​អនុព្យញ្ជនៈទេ … មិនដែល​សំដែង​ធម៌ដល់មាតុគ្រាម ដោយហោច​ទៅ សូម្បីត្រឹម​តែ​គាថា ៤ បទទេ … មិនដែល​ចូលទៅកាន់សំណាក់ភិក្ខុនីទេ … មិនដែល​សំដែងធម៌​ដល់​ភិក្ខុនីទេ មិនដែលសំដែងធម៌ ដល់​​សិក្ខមានាទេ … មិនដែលសម្តែងធម៌​ដល់​សាមណេរី​ទេ … មិនដែលបំបួសទេ … មិន​ដែល​ឲឧប​សម្បទាទេ … មិនដែលឲនិស្ស័យ​ទេ … មិន​ដែល​​ឲ​សាមណេរបម្រើទេ … មិន​ដែលស្រប់កាយ ក្នុងផ្ទះសម្រាប់កម្តៅ​កាយ​ទេ … មិន​​​ដែលស្រប់កាយ ដោយគ្រឿង​លំអិតទេ … មិនដែលត្រេកអរនូវការគក់​ច្របាច់ខ្លួន របស់​​សព្រហ្មចារីបុគ្គលទេ … មិនដែល​មានអាពាធកើតឡើង ដោយហោច​ទៅ សូម្បីតែ ដំណួចពិសទេ … មិនដែលថែរក្សាថ្នាំទុក ដោយហោចទៅ សូម្បីតែចំណិត​ផ្លែស្រម៉ទេ… មិន ដែលផ្អែកបង្អែកទេ … មិនដែលដេកទេ ។ ព្រះពក្កុលៈ​មានអាយុ មិនដែលដេក អស់ ៨០ វស្សាហើយ ដោយហេតុណា យើ់ងខ្ញុំ​ចំណាំទុក នូវហេតុនេះ ថាជាអច្ឆរិយព្ភូតធម៌​របស់ ព្រះពក្កុលៈមានអាយុ ។</p>
        <p><a class='ref km' id='km52' href='#km52'>៥២</a>ម្នាលអាវុសោ អាត្មាបួស ៨០ វស្សាហើយ អាត្មាមិនដែលចូលវស្សា ក្នុង​ទីសេនាសនៈ ក្នុងស្រុកទេ ។ ព្រះពក្កុលៈមានអាយុ មិនដែលចូលវស្សាក្នុងទីសេនាសនៈ ក្នុងស្រុក អស់ ៨០ វស្សាហើយ ដោយហេតុណា យើ់ងខ្ញុំចំណាំទុក នូវ​ហេតុ​នេះ ថាជា​អច្ឆរិយព្ភូតធម៌របស់ព្រះពក្កុលៈមានអាយុ ។ ម្នាលអាវុសោ អាត្មា ប្រកប​ដោយកិលេស ឆាន់បិណ្ឌបាតរបស់អ្នកដែនតែ ៧ ថ្ងៃ លុះដល់ថ្ងៃទី ៨ អរហត្ត​ផល​ក៏កើតឡើង។ ព្រះពក្កុលៈ​មានអាយុ ប្រកបដោយកិលេស ឆាន់បិណ្ឌបាត​របស់អ្នកដែន​តែ ៧ ថ្ងៃ លុះដល់ថ្ងៃទី ៨ អរហត្ត​ផលក៏កើតឡើង ដោយហេតុណា យើ់ងខ្ញុំចំណាំទុក នូវហេតុនេះ ថាជាអច្ឆរិយព្ភូត​ធម៌​របស់ព្រះពក្កុលៈមានអាយុ ។ </p>
        <p><a class='ref km' id='km53' href='#km53'>៥៣</a>បពិត្រព្រះពក្កុលៈមានអាយុ ខ្ញុំគប្បីបាននូវបព្វជ្ជា គប្បីបាននូវឧបសម្បទា ក្នុងធម្មវិន័យនេះ ។ អចេលកស្សប ក៏បាននូវបព្វជ្ជា បាននូវឧបសម្បាទា ក្នុងធម្មវិន័យនេះ ។ លុះព្រះកស្សបមានអាយុ បានឧបសម្បទា មិនយូរប៉ុន្មាន ក៏ចៀសចេញទៅតែម្នាក់ឯង ជាអ្នកមិនប្រមាទ មានព្យាយាមដុតកម្តៅកិលេស មានចិត្តបញ្ជូនទៅរកព្រះនិព្វាន កុលបុត្រ​ទាំងឡាយចេញចាកផ្ទះ ទៅបួសក្នុងផ្នួសដោយប្រពៃ ដើម្បីប្រយោជន៍ដល់​អនុត្តរធម៌ណា ក៏បានធ្វើឲជាក់ច្បាស់ នូវអនុត្តរធម៌នោះ ដែលជាទីបំផុតនៃព្រហ្មចរិយៈ ដោយប្រាជ្ញា​ដ៏​ឧត្តម ចំពោះខ្លួនឯងក្នុងបច្ចុប្ប​ន្ន ហើយសម្រាន្តនៅដោយឥរិយាបថទាំង ៤ រមែងដឹងថា ជាតិអស់ហើយ មគ្គព្រហ្មចរិយៈ អាត្មាអញបាននៅរួចហើយ សោឡសកិច្ច​អាត្មាអញ បាន​​​ធ្វើរួចហើយ មគ្គភាវនាកិច្ចដទៃ ប្រព្រឹត្តទៅដើម្បី​សោឡស​​កិច្ចនេះទៀត មិនមានឡើយ ។ បណ្តាព្រះអរហន្តទាំងឡាយ ព្រះកស្សប​មានអាយុ ក៏ជាព្រះអរហន្ត ១ រូបដែរ ។</p>
        <p><a class='ref km' id='km54' href='#km54'>៥៤</a>លុះសម័យជាខាងក្រោយមក ព្រះពក្កុលៈ មានអាយុ កាន់យកកូនសោ ចេញអំពីវិហារ ចូលទៅកាន់វិហារ ហើយពោលពាក្យយ៉ាងនេះថា សូមលោកមានអាយុ​ទាំងឡាយ ថយ​ចេញ​ទៅសិន សូមលោកមានអាយុទាំងឡាយ ថយចេញទៅសិន ខ្ញុំនឹង​បរិនិព្វានក្នុងថ្ងៃនេះ ។ ព្រះកស្សបពោលថា ព្រះពក្កុលៈមានអាយុ បាន​កាន់​យកនូវកូនសោ ចេញអំពីវិហារ ចូលទៅកាន់វិហារ ហើយពោលយ៉ាងនេះថា សូមលោក​មានអាយុទាំង​ឡាយ ថយចេញទៅសិន សូមលោកមានអាយុទាំងឡាយ ថយចេញ​ទៅ​សិន ខ្ញុំនឹងបរិនិព្វាន ក្នុងថ្ងៃនេះ ដោយហេតុណា ខ្ញុំចាំទុកនូវហេតុនេះ ថាជាអច្ឆរិយព្ភូត​ធម៌​​​​​​​​​​​​​​​​​​​​​របស់ព្រះពក្កុលៈ​មានអាយុ ។ </p>
        <p><a class='ref km' id='km55' href='#km55'>៥៥</a>ឯព្រះពក្កុលៈមានអាយុ អង្គុយបរិនិព្វាន ក្នុងទីកណ្តាភិក្ខុសង្ឃ ។ ព្រះពក្កុលៈ​មានអាយុ អង្គុយបរិនិព្វាន ក្នុងទីកណ្តាលភិក្ខុសង្ឃ ដោយហេតុណា ខ្ញុំក៏ចាំទុក​នូវ​ហេតុ​នេះ ថាជាអច្ឆរិយព្ភូតធម៌របស់ព្រះពក្កុលៈមានអាយុ ។ </p>
        <p>ចប់ ពក្កុលត្ថេរច្ឆរិយព្ភូតសូត្រ ទី ៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
