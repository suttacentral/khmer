<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn113' lang='km'>
        <header>
            <ul>
            </ul>
            <h1>សប្បុរិសសូត្រ ទី ៣</h1>
        </header>
        <p><a class='ref km' id='km178' href='#km178'>១៧៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ គង់​ក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ សម័យនោះ​ ព្រះមានព្រះភាគ ត្រាស់ហៅពួកភិក្ខុថា ម្នាលភិក្ខុទាំងឡាយ ។ ភិក្ខុទាំងនោះ បានទទួលព្រះពុទ្ធដីកា របស់ព្រះមានព្រះភាគថា ព្រះករុណាព្រះអង្គដ៏ ចម្រើន ។ ព្រះមានព្រះភាគបានត្រាស់ ពាក្យនេះថា ម្នាលភិក្ខុទាំងឡាយ តថាគត នឹង​សម្តែងនូវសប្បុរិសធម៌ និងអសប្បុរិសធម៌ដល់អ្នកទាំងឡាយ អ្នកទាំងឡាយ ចូរស្តាប់ធម៌នោះ ចូរធ្វើទុកក្នុងចិត្តឲ្យប្រពៃចុះ តថាគតនឹង សម្តែង ។ ភិក្ខុទាំង​នោះ ទទួលត្រងត្រាប់ភាសិតរបស់ព្រះមានព្រះភាគថា ព្រះករុណាព្រះអង្គ ។</p>
        <p><a class='ref km' id='km179' href='#km179'>១៧៩</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ ចុះអសប្បុរិសធម៌ តើដូចម្តេច ។ ម្នាលភិក្ខុទាំងឡាយ ក្នុងលោកនេះ មាន​មនុស្សអសប្បុរស ចេញចាកត្រកូលខ្ពស់ ហើយបួស ។ អសប្បុរសនោះ ពិចារណាឃើញដូច្នេះថា អញចេញពីត្រកូលខ្ពស់មកបួស ឯពួកភិក្ខុដទៃ​ទាំង​នេះ មិនមែនចេញពីត្រកូលខ្ពស់មកបួសទេ ។ អសប្បុរសនោះ រមែង​លើកខ្លួន​ឯង បន្តុះបង្អាប់អ្នកដទៃ ព្រោះតែខ្លួនមានត្រកូលខ្ពស់នោះ ម្នាល​ភិក្ខុ​ទាំងឡាយ នេះឯងឈ្មោះថា អសប្បុរិសធម៌ ។ ម្នាលភិក្ខុទាំងឡាយ ឯសប្បុរសតែង​ពិចារណាឃើញដូច្នេះថា លោភធម៌ទាំងឡាយ អស់ទៅក្តី ទោសធម៌​ទាំងឡាយ អស់ទៅក្តី មោហធម៌ទាំងឡាយ អស់ទៅក្តី មិនមែន​ព្រោះតែកើតក្នុង​ត្រកូលខ្ពស់ទេ ប្រសិនបើ បុគ្គលមិនចេញចាកត្រកូលខ្ពស់​មក​បួសទេ តែអ្នក​នោះប្រតិបត្តិធម៌តាមធម៌ ប្រតិបត្តិគួរដល់សេចក្តីកោត​ក្រែង ប្រតិបត្តិសមគួរ​តាមធម៌ ភិក្ខុនោះ គួរជាទីបូជារបស់ភិក្ខុទាំងនោះ ភិក្ខុ​នោះ គួរជាទីសរសើរ​របស់ភិក្ខុទាំងនោះ ។ ភិក្ខុនោះធ្វើនូវបដិបទា ឲ្យតាំង​នៅ​ខាងក្នុង ហើយ​មិន​តម្កើងខ្លួនឯង មិនបន្តុះបង្អាប់អ្នកដទៃ ព្រោះហេតុតែ​ខ្លួនកើតក្នុងត្រកូលខ្ពស់នោះ​ឡើយ ម្នាលភិក្ខុទាំងឡាយ នេះឯង ឈ្មោះថា​សប្បុរិសធម៌ ។</p>
        <p><a class='ref km' id='km180' href='#km180'>១៨០</a>ម្នាលភិក្ខុទាំងឡាយ មួយទៀត មនុស្សអសប្បុរសចេញចាក​មហា​​ត្រកូល មកបួស ចេញចាកមហាភោគត្រកូល មកបួស ចេញចាក​ឧឡារភោគ​ត្រកូល មកបួស ។ អសប្បុរសនោះ ពិចារណាឃើញដូច្នេះថា អញចេញចាក​ឧឡារភោគត្រកូលមកបួស ឯភិក្ខុដទៃទាំងនេះ មិនមែន​ចេញ​ចាកឧឡារភោគ​ត្រកូលមកបួសទេ ។ អសប្បុរសនោះ រមែងលើក​តម្កើង​ខ្លួនឯង បន្តុះបង្អាប់អ្នក​ដទៃ ព្រោះតែខ្លួនឯងកើតក្នុង ឧឡារភោគ​ត្រកូលនោះ ម្នាលភិក្ខុទាំងឡាយ នេះ​ឈ្មោះថាអសប្បុរិសធម៌ ។ ម្នាលភិក្ខុ ទាំងឡាយ សប្បុរសតែងពិចារណាឃើញ​ដូច្នេះថា លោភធម៌ទាំងឡាយ អស់ទៅក្តី ទោសធម៌ទាំងឡាយ អស់ទៅក្តី មោហ​ធម៌ទាំងឡាយ អស់ទៅក្តី មិនមែនព្រោះតែកើតក្នុងឧឡារភោគត្រកូលនោះ​ឡើយ ប្រសិនបើបុគ្គល មិន​ចេញចាកឧឡារភោគត្រកូលមកបួសទេ តែជា​មនុស្សប្រតិបត្តិតាមធម៌ សមគួរតាមធម៌ ប្រតិបត្តិដោយសេចក្តីកោតក្រែង ប្រព្រឹត្តតាមធម៌ ភិក្ខុនោះ គួរជាទីបូជារបស់ភិក្ខុទាំងនោះ ភិក្ខុនោះ គួរជាទី​សរសើររបស់ភិក្ខុទាំងនោះ ។ ភិក្ខុនោះ ធ្វើនូវបដិបទាឲ្យតាំងនៅខាងក្នុង ហើយ​មិនលើកតម្កើង ខ្លួនឯង មិនបន្តុះបង្អាប់អ្នកដទៃ ព្រោះតែខ្លួនកើតក្នុងឧឡារភោគ​ត្រកូល នោះ​ទេ ម្នាលភិក្ខុទាំងឡាយ ​នេះឯង ឈ្មោះថាសប្បុរិសធម៌ ។</p>
        <p><a class='ref km' id='km181' href='#km181'>១៨១</a>ម្នាលភិក្ខុទាំងឡាយ មួយទៀត អសប្បុរស ជាអ្នកមានកេរ្តិ៍​ឈ្មោះ មានយសបរិវារ ។ អសប្បុរសនោះ តែងពិចារណាឃើញដូច្នេះថា អត្មាអញ​ជាអ្នកមានកេរ្តិ៍ឈ្មោះ មានយសបរិវារ ឯពួកភិក្ខុដទៃទាំងនេះ មិន​មាន​កេរ្តិ៍ឈ្មោះ មានបុណ្យសក្តិតិច ។ អសប្បុរសនោះ រមែងលើកតម្កើង​ខ្លួន​ឯង បន្តុះបង្អាប់អ្នក​ដទៃ ព្រោះតែខ្លួនមានកេរ្តិ៍ឈ្មោះនោះ ម្នាលភិក្ខុទាំង​ឡាយ នេះឯង ឈ្មោះថា​អសប្បុរិសធម៌ ។ ម្នាលភិក្ខុទាំងឡាយ ឯសប្បុរស តែងពិចារណាឃើញ​ដូច្នេះ​ថា លោភធម៌ទាំងឡាយ អស់ទៅក្តី ទោសធម៌ ទាំងឡាយ អស់ទៅក្តី មោហធម៌​ទាំងឡាយ អស់ទៅក្តី មិនមែនព្រោះតែខ្លួន​មានកេរ្តិ៍ឈ្មោះឡើយ ប្រសិនបើបុគ្គល​មិនមានកេរ្តិ៍ឈ្មោះ មិនមានយស-បរិវារ​ទេ តែគេជាអ្នកប្រតិបត្តិតាមធម៌ សមគួរដល់ធម៌ ប្រតិបត្តិដោយ​សេចក្តី​កោតក្រែង ប្រព្រឹត្តតាមធម៌ ភិក្ខុនោះ គួរជាទីបូជារបស់ភិក្ខុទាំងនោះ ភិក្ខុនោះ គួរជាទីសរសើររបស់ភិក្ខុទាំងនោះ ។ ភិក្ខុនោះ ធ្វើនូវបដិបទាឲ្យ​តាំងនូវខាងក្នុង មិនលើកតម្កើងខ្លួនឯង មិន​បន្តុះបង្អាប់អ្នកដទៃ ព្រោះហេតុ​តែ​ខ្លួន​មានកេរ្តិ៍ឈ្មោះនោះឡើយ ម្នាលភិក្ខុ​ទាំងឡាយ នេះឯងឈ្មោះថា សប្បុរិសធម៌ ។</p>
        <p><a class='ref km' id='km182' href='#km182'>១៨២</a>ម្នាលភិក្ខុទាំងឡាយ មួយទៀត អសប្បុរស ដែលជាអ្នកបាននូវ​ចីវរ បិណ្ឌបាត សេនាសនៈ គិលានប្បច្ចយភេសជ្ជបរិក្ខារទាំងឡាយ ។ អសប្បុរស​នោះ តែងពិចារណាឃើញដូច្នេះថា អាត្មាអញ ជាអ្នកបាននូវចីវរ បិណ្ឌបាត សេនាសនៈ គិលានប្បច្ចយភេសជ្ជបរិក្ខារទាំងឡាយ ឯពួកភិក្ខុ​ទាំងនេះ មិនដែលបាន​ចីវរ បិណ្ឌបាត សេនាសនៈ គិលានប្បច្ចយភេសជ្ជ-បរិក្ខារទាំងឡាយទេ ។ ភិក្ខុ​នោះលើកតម្លើងខ្លួនឯង បន្តុះបង្អាប់អ្នកដទៃ ព្រោះហេតុតែលាភនោះ ម្នាលភិក្ខុ​ទាំងឡាយ នេះឯង ឈ្មោះថា​អសប្បុរិស-ធម៌ ។ ម្នាលភិក្ខុទាំងឡាយ សប្បុរស ​តែងពិចារណាឃើញដូច្នេះថា លោភ​ធម៌ទាំងឡាយ អស់ទៅក្តី ទោសធម៌​ទាំងឡាយ អស់ទៅក្តី មោហធម៌ទាំង-ឡាយ អស់ទៅក្តី មិនមែនព្រោះតែលាភទេ បើភិក្ខុមិនធ្លាប់បានចីវរ បិណ្ឌ-បាត សេនាសនៈ គិលានប្បច្ចយភេសជ្ជបរិក្ខារ​ទាំងឡាយទេ តែភិក្ខុនោះ ជាអ្នកប្រតិបត្តិតាមធម៌សមគួរដល់ធម៌ ជាអ្នក​ប្រតិបត្តិដោយសេចក្តីកោត​ក្រែង ជាអ្នកប្រព្រឹត្តតាមធម៌ ភិក្ខុនោះ ក៏គួរជាទី​បូជារបស់ភិក្ខុទាំងនោះ ភិក្ខុ​នោះ គួរជាទីសរសើររបស់ភិក្ខុទាំងនោះ ។ ភិក្ខុនោះ ធ្វើនូវបដិបទាឲ្យតាំង នូវខាងក្នុង ហើយមិនលើកតម្កើងខ្លួនឯង មិនបន្តុះបង្អាប់​អ្នកដទៃ ព្រោះ​ហេតុ​តែលាភនោះទេ ម្នាលភិក្ខុទាំងឡាយ នេះឯង ឈ្មោះថា សប្បុរិសធម៌ ។</p>
        <p><a class='ref km' id='km183' href='#km183'>១៨៣</a>ម្នាលភិក្ខុទាំងឡាយ មួយទៀត អសប្បុរស ជាពហូសូត ។ អសប្បុរស​​នោះ តែងពិចារណាឃើញដូច្នេះថា អាត្មាអញជាពហូសូត ឯពួក​ភិក្ខុ​ឯទៀតទាំងនេះ មិនមែនជាពហូសូតទេ ។ អសប្បុរសនោះ លើកតម្កើង​ខ្លួនឯង បន្តុះបង្អាប់អ្នកដទៃ ព្រោះហេតុតែពហូសូតនោះ ម្នាលភិក្ខុទាំង​ឡាយ នេះឯង ឈ្មោះថាអសប្បុរិសធម៌ ។ ម្នាលភិក្ខុទាំងឡាយ សប្បុរស តែងពិចារណា​ឃើញដូច្នេះថា លោភធម៌ទាំងឡាយ អស់ទៅក្តី ទោសធម៌​ទាំងឡាយ អស់ទៅក្តី មោហធម៌ទាំងឡាយ អស់ទៅក្តី មិនព្រោះតែពហូ​សូត​ទេ បើភិក្ខុមិនមែនជា​ពហូសូតទេ តែភិក្ខុនោះប្រតិបត្តិតាមធម៌ សមគួរដល់​ធម៌ ប្រតិបត្តិដោយសេចក្តី​កោតក្រែង ជាអ្នកប្រព្រឹត្តតាមធម៌ ភិក្ខុនោះ គួរជា​ទីបូជារបស់ភិក្ខុទាំងនោះ ភិក្ខុនោះ គួរជាទីសរសើររបស់ភិក្ខុទាំងនោះ ។ ភិក្ខុនោះ ធ្វើនូវបដិបទាឲ្យតាំង​នៅខាងក្នុង ហើយមិនលើកតម្កើងខ្លួនឯង មិនបន្តុះបង្អាប់អ្នកដទៃ ព្រោះហេតុ​តែ​ពហូសូតនោះ ម្នាលភិក្ខុទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km184' href='#km184'>១៨៤</a>ម្នាលភិក្ខុទាំងឡាយ មួយទៀត អសប្បុរស ជាអ្នកទ្រទ្រង់នូវ​វិន័យ ។ អសប្បុរសនោះ តែងពិចារណាឃើញដូច្នេះថា អាត្មាអញជាអ្នកទ្រ​ទ្រង់​​នូវវិន័យ ឯពួកភិក្ខុដទៃទាំងនេះ មិនមែនជាអ្នកទ្រទ្រង់នូវវិន័យទេ ។ ភិក្ខុនោះ លើក​តម្កើនខ្លួនឯង បន្តុះបង្អាប់អ្នកដទៃ ព្រោះហេតុតែការទ្រទ្រង់​នូវវិន័យនោះ ម្នាល​ភិក្ខុទាំងឡាយ នេះឯង ឈ្មោះថាអសប្បុរិសធម៌ ។ ម្នាល​ភិក្ខុទាំងឡាយ ឯ​សប្បុរស តែងពិចារណាឃើញដូច្នេះថា លោភធម៌ទាំង​ឡាយ អស់ទៅក្តី ទោស​ធម៌ទាំងឡាយ អស់ទៅក្តី មោហធម៌ទាំងឡាយ អស់ទៅក្តី មិនមែនព្រោះហេតុតែ​ការទ្រទ្រង់នូវវិន័យទេ បើភិក្ខុមិនទ្រទ្រង់​នូវវិន័យពិតមែន តែភិក្ខុនោះ ជាអ្នក​ប្រតិបត្តិតាមធម៌សមគួរដល់ធម៌ ប្រតិបត្តិ​ដោយសេចក្តីក្រោតក្រែង ជាអ្នក​ប្រព្រឹត្តតាមធម៌ ភិក្ខុនោះ គួរជា​ទីបូជារបស់ភិក្ខុទាំងនោះ ភិក្ខុនោះ គួរជាទី​សរសើររបស់ភិក្ខុទាំងនោះ ។ ភិក្ខុ​នោះ ធ្វើនៅបដិបទាឲ្យតាំងនៅខាងក្នុង ហើយមិនលើកតម្កើងខ្លួនឯង មិន​បន្តុះបង្អាប់អ្នកដទៃ ព្រោះហេតុតែការទ្រទ្រង់​នូវវិន័យនោះទេ ម្នាលភិក្ខុ​ទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km185' href='#km185'>១៨៥</a>ម្នាលភិក្ខុទាំងឡាយ មួយទៀត អសប្បុរស ជាធម្មកថិក ។ អសប្បុរសនោះ ពិចារណាឃើញដូច្នេះថា អញជាធម្មកថិក ឯពួកភិក្ខុឯ​ទៀត​​ទាំង​នេះ មិនមែនជាធម្មកថិកទេ ។ ភិក្ខុនោះ លើកតម្កើងខ្លួនឯង បន្តុះ​បង្អាប់អ្នកដទៃ ព្រោះហេតុតែខ្លួនជាធម្មកថិកនោះ ម្នាលភិក្ខុទាំងឡាយ នេះឯង ឈ្មោះថាអសប្បុរិសធម៌ ។ ម្នាលភិក្ខុទាំងឡាយ ឯសប្បុរស តែង​ពិចារណាឃើញ​ដូច្នេះ​ថា លោភធម៌ទាំងឡាយ អស់ទៅក្តី ទោសធម៌ទាំង​ឡាយ ​អស់ទៅក្តី មោហធម៌​ទាំងឡាយ អស់ទៅក្តី មិនមែនព្រោះហេតុតែ ខ្លួនជាធម្មកថិកទេ បើភិក្ខុ​មិនមែន​ជា​ធម្មកថិកទេ​ តែភិក្ខុនោះប្រតិបត្តិតាម​ធម៌សមគួរដល់ធម៌ ប្រតិបត្តិ​ដោយ​សេចក្តីកោតក្រែង ប្រព្រឹត្តតាមធម៌ ភិក្ខុ​នោះ គួរជាទីបូជារបស់ភិក្ខុទាំង​នោះ ភិក្ខុ​នោះ គួរជាទីសរសើររបស់ភិក្ខុ​ទាំង​នោះ ។ ភិក្ខុនោះ ធ្វើនូវបដិបទាឲ្យ​តាំង​នៅខាងក្នុង ហើយមិនលើកតម្កើង​ខ្លួនឯង មិនបន្តុះបង្អាប់អ្នកដទៃ ព្រោះហេតុ​តែខ្លួនថាធម្មកថិកនោះទេ ម្នាល​ភិក្ខុទាំងឡាយ នេះឯង ឈ្មោះថា​សប្បុរិសធម៌ ។</p>
        <p><a class='ref km' id='km186' href='#km186'>១៨៦</a>ម្នាលភិក្ខុទាំងឡាយ មួយទៀត អសប្បុរស ជាអ្នកប្រព្រឹត្តនៅតែ​ក្នុងព្រៃ ។ អសប្បុរសនោះ ពិចារណាឃើញដូច្នេះថា អាត្មាអញជាអ្នកនៅ​ក្នុង​ព្រៃ ឯពួកភិក្ខុឯទៀតទាំងនេះ មិនមែនជាអ្នកប្រព្រឹត្តនៅក្នុងព្រៃទេ ។ ភិក្ខុនោះ​ លើកតម្កើងខ្លួនឯង បន្តុះបង្អាប់អ្នកដទៃ ព្រោះហេតុតែខ្លួនជាអ្នក​នៅក្នុងព្រៃនោះ ម្នាលភិក្ខុទាំងឡាយ នេះឯង ឈ្មោះថាអសប្បុរិសធម៌ ។ ម្នាល​ភិក្ខុទាំងឡាយ ឯសប្បុរសតែងពិចារណាឃើញដូច្នេះថា លោភធម៌​ទាំង​ឡាយ អស់ទៅក្តី ទោសធម៌ទាំងឡាយ អស់ទៅក្តី មោហធម៌ទាំងឡាយ អស់ទៅក្តី មិនមែនព្រោះ​ហេតុតែខ្លួនជាអ្នកនៅក្នុងព្រៃទេ បើភិក្ខុមិនមែនជា អ្នកនៅក្នុងព្រៃទេ តែភិក្ខុនោះ ​ប្រតិបត្តិតាមធម៌សមគួរដល់ធម៌ ប្រតិបត្តិ​ដោយ​សេចក្តីកោតក្រែង ប្រព្រឹត្ត​តាមធម៌ ភិក្ខុនោះ គួរជាទីបូជា របស់ភិក្ខុ​ទាំងនោះ ភិក្ខុនោះ គួរជាទីសរសើរ ​របស់ភិក្ខុទាំងនោះ ។ ភិក្ខុនោះ ធ្វើនូវ​បដិបទាឲ្យតាំងនៅខាងក្នុង ហើយមិន​លើក​តម្កើងខ្លួនឯង មិនបន្តុះបង្អាប់​អ្នក​ដទៃ ព្រោះហេតុតែខ្លួននៅក្នុងព្រៃនោះ​ឡើយ ម្នាលភិក្ខុទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km187' href='#km187'>១៨៧</a>ម្នាលភិក្ខុទាំងឡាយ មួយទៀត អសប្បុរស ជាអ្នកប្រព្រឹត្ត​បង្សុកូល ។ អសប្បុរសនោះ ពិចារណាឃើញ ដូច្នេះថា អាត្មាអញជាអ្នក​ប្រព្រឹត្ត​​បង្សុកូល ឯពួកភិក្ខុឯទៀតទាំងនេះ មិនមែនជាអ្នកប្រព្រឹត្តបង្សុកូល​ទេ ។ ភិក្ខុនោះ លើកតម្កើងខ្លួនឯង បន្តុះបង្អាប់អ្នកដទៃ ព្រោះហេតុតែ​ខ្លួន​ជាអ្នក​ប្រព្រឹត្តបង្សុកូលនោះ ម្នាលភិក្ខុទាំងឡាយ នេះឯង ឈ្មោះថា អសប្បុរិសធម៌ ។ ម្នាលភិក្ខុទាំងឡាយ ឯសប្បុរស តែងពិចារណា ឃើញ​ដូច្នេះ​ថា លោភធម៌​ទាំងឡាយ អស់ទៅក្តី ទោសធម៌ទាំងឡាយ អស់ទៅក្តី មោហធម៌ទាំងឡាយ អស់​ទៅក្តី មិនមែន ព្រោះហេតុតែខ្លួនប្រព្រឹត្តបង្សុកូល​នោះ​ទេ បើមិនមែនជាអ្នក​ប្រព្រឹត្តបង្សុកូលទេ តែភិក្ខុនោះប្រព្រឹត្តតាមធម៌ សមគួរតាមធម៌ ប្រតិបត្តិ​ដោយសេចក្តីកោតក្រែង ប្រព្រឹត្តតាមធម៌ ភិក្ខុនោះ គួរជាទីបូជារបស់ភិក្ខុទាំង​នោះ ភិក្ខុនោះ គួរជាទីសរសើររបស់ភិក្ខុទាំងនោះ ។ ភិក្ខុនោះ ធ្វើនូវបដិបទាឲ្យ​តាំងនៅខាងក្នុង ហើយមិនលើកតម្កើងខ្លួនឯង មិនបន្តុះបង្អាប់អ្នកដទៃ​ ព្រោះ​ហេតុតែខ្លួនប្រព្រឹត្តបង្សុកូលនោះ ម្នាលភិក្ខុ​ទាំងឡាយ នេះឯង ឈ្មោះថា​សប្បុរិសធម៌ ។</p>
        <p><a class='ref km' id='km188' href='#km188'>១៨៨</a>ម្នាលភិក្ខុទាំងឡាយ មួយទៀត អសប្បុរស ជាអ្នកប្រព្រឹត្ត​បិណ្ឌបាត ។ អសប្បុរសនោះ ពិចារណាឃើញ ដូច្នេះថា អាត្មាអញជាអ្នក​ប្រព្រឹត្តបិណ្ឌបាត ឯពួកភិក្ខុដទៃទាំងនេះ មិនមែនជាអ្នកប្រព្រឹត្តបិណ្ឌបាត​ទេ ។ ភិក្ខុនោះ លើកតម្កើងខ្លួនឯង បន្តុះបង្អាប់អ្នកដទៃ ព្រោះតែខ្លួនប្រព្រឹត្ត​បិណ្ឌបាត​នោះ ម្នាលភិក្ខុទាំងឡាយ នេះឯង ឈ្មោះថាអសប្បុរិសធម៌ ។ ម្នាលភិក្ខុ​ទាំងឡាយ ឯសប្បុរស តែងពិចារណាឃើញដូច្នេះថា លោភធម៌​ទាំង​ឡាយ ​អស់ទៅក្តី ទោសធម៌ទាំងឡាយ អស់ទៅក្តី មោហធម៌ទាំងឡាយ អស់ទៅក្តី មិនមែនព្រោះហេតុតែខ្លួនប្រព្រឹត្តបិណ្ឌបាតទេ បើមិនជាអ្នក​ប្រព្រឹត្តបិណ្ឌបាតទេ តែភិក្ខុនោះជាអ្នកប្រតិបត្តិតាមធម៌សមគួរដល់ធម៌ ប្រតិបត្តិ​ដោយសេចក្តី​កោតក្រែង ប្រព្រឹត្តតាមធម៌ ភិក្ខុនោះ គួរជាទីបូជា​របស់ភិក្ខុទាំងនោះ ភិក្ខុនោះ ​គួរជាទីសរសើររបស់ភិក្ខុទាំងនោះ ។ ភិក្ខុនោះ​ធ្វើនូវបដិបទាឲ្យតាំងនៅខាង​ក្នុង ហើយមិនលើកតម្កីងខ្លួនឯង មិនបន្តុះ​បង្អាប់​អ្នកដទៃ ព្រោះហេតុតែខ្លួនប្រព្រឹត្តបិណ្ឌបាតនោះ ម្នាលភិក្ខុទាំង​ឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km189' href='#km189'>១៨៩</a>ម្នាលភិក្ខុទាំងឡាយ មួយទៀត​ អសប្បុរស ជាអ្នកប្រព្រឹត្ត​រុក្ខ-មូល ។ អសប្បុរសនោះ ពិចារណាឃើញដូច្នេះថា​ អាត្មាអញជាអ្នកប្រព្រឹត្ត​រុក្ខមូល ឯភិក្ខុដទៃទាំងនេះ មិនមែនជាអ្នកប្រព្រឹត្តរុក្ខមូលទេ ។ ភិក្ខុនោះ លើក​តម្កើងខ្លួនឯង បន្តុះបង្អាប់អ្នកដទៃ ព្រោះហេតុតែខ្លួនប្រព្រឹត្តរុក្ខមូល​នោះ ម្នាល​ភិក្ខុទាំងឡាយ នេះឯង ឈ្មោះថាអសប្បុរិសធម៌ ។ ម្នាលភិក្ខុ​ទាំងឡាយ ឯ​សប្បុរស តែងពិចារណាឃើញដូច្នេះថា លោភធម៌ទាំងឡាយ អស់ទៅក្តី ទោសធម៌ទាំងឡាយ អស់ទៅក្តី មោហធម៌ទាំងឡាយ អស់ទៅក្តី មិនមែនព្រោះហេតុ​តែខ្លួនប្រព្រឹត្តរុក្ខមូលទេ បើមិនជាអ្នកប្រព្រឹត្តរុក្ខមូលទេ តែភិក្ខុនោះប្រតិបត្តិ​តាមធម៌សមគួរដល់ធម៌ ប្រតិបត្តិដោយសេចក្តី​កោត​ក្រែង ប្រព្រឹត្តតាមធម៌ ភិក្ខុនោះ គួរជាទីបូជារបស់ភិក្ខុទាំងនោះ ភិក្ខុនោះ គួរជាទីសរសើររបស់ភិក្ខុទាំង​នោះ ។ ភិក្ខុនោះ ធ្វើនូវបដិបទាឲ្យតាំង​នៅខាង​ក្នុង ហើយមិនលើកតម្កើងខ្លួន​ឯង មិនបន្តុះបង្អាប់អ្នកដទៃ ព្រោះហេតុតែ​ខ្លួន​ប្រព្រឹត្តរុក្ខមូលនោះ ម្នាលភិក្ខុ​ទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km190' href='#km190'>១៩០</a>ម្នាលភិក្ខុទាំងឡាយ មួយទៀត អសប្បុរស ជាអ្នកប្រព្រឹត្តនៅ​តែ​ក្នុងព្រៃស្មសាន ប្រព្រឹត្តនៅតែក្នុងទីវាល . . . ប្រព្រឹត្តតែនេសញ្ជិក . . . ប្រព្រឹត្តតែ​យថា . . . ប្រព្រឹត្តតែឯកាសនិកៈ ។ ភិក្ខុនោះពិចារណាឃើញ​ដូច្នេះ​ថា អាត្មាអញ​ជាអ្នកប្រព្រឹត្តឯកាសនិកៈ ឯពួកភិក្ខុដទៃទាំងនេះ មិន​មែន​ជាអ្នកប្រព្រឹត្ត​ឯកាសនិកៈទេ ។ ភិក្ខុនោះ លើកតម្កើងខ្លួនឯង បន្តុះ​បង្អាប់​អ្នកដទៃ ព្រោះ​ហេតុតែខ្លួនប្រព្រឹត្តឯកាសនិកៈនោះ ម្នាលភិក្ខុទាំង​ឡាយ នេះឯង ឈ្មោះថាអសប្បុរិសធម៌ ។ ម្នាលភិក្ខុទាំងឡាយ ឯសប្បុរស តែងពិចារណាឃើញ​ ដូច្នេះថា លោភធម៌ទាំងឡាយ អស់ទៅក្តី ទោសធម៌ ទាំងឡាយ អស់ទៅក្តី មោហ​ធម៌ទាំងឡាយ អស់ទៅក្តី មិនមែនព្រោះតែខ្លួន​ប្រព្រឹត្តឯកាសនិកៈទេ បើមិនជា​អ្នកប្រព្រឹត្តឯកាសនិកៈ តែភិក្ខុនោះជាអ្នក​ប្រតិបត្តិតាមធម៌សមគួរដល់ធម៌ ប្រតិបត្តិ​ដោយសេចក្តីកោតក្រែង ប្រព្រឹត្ត​តាមធម៌ ភិក្ខុនោះ គួរជាទីបូជារបស់ភិក្ខុ​ទាំង​នោះ ភិក្ខុនោះ គួរជាទីសរសើរ​របស់ភិក្ខុទាំងនោះ ។ ភិក្ខុនោះ ធ្វើបដិបទាឲ្យតាំង​នៅខាងក្នុង ហើយមិន​លើក​តម្កើងខ្លួនឯង មិនបន្តុះបង្អាប់អ្នកដទៃ ព្រោះហេតុ​តែខ្លួន​ប្រព្រឹត្ត​ឯកាសនិកៈនោះ ម្នាលភិក្ខុទាំងឡាយ នេះឯង ឈ្មោះថា​សប្បុរិសធម៌ ។</p>
        <p><a class='ref km' id='km191' href='#km191'>១៩១</a>ម្នាលភិក្ខុទាំងឡាយ មួយទៀត អសប្បុរស ស្ងាត់ចាកកាម​ទាំងឡាយ ស្ងាត់ចាកអកុសលធម៌ទាំងឡាយ ក៏ចូលកាន់បឋមជ្ឈាន ប្រកប​ដោយវិតក្កៈ វិចារៈ បីតិ សុខៈ ដែលកើតពីវិវេក ។ ភិក្ខុនោះ ពិចារណាឃើញ​ដូច្នេះ​ថា អាត្មាអញបាននូវបឋមជ្ឈានសមាបត្តិ ឯពួកភិក្ខុដទៃទាំងនេះ មិន​មែន​បាននូវបឋមជ្ឈានសមាបត្តិទេ ។ ភិក្ខុនោះ លើកតម្កើងខ្លួនឯង បន្តុះ​បង្អាប់​អ្នក​ដទៃ ព្រោះតែបាននូវបឋមជ្ឈានសមាបត្តិនោះ ម្នាលភិក្ខុទាំង​ឡាយ នេះឯង ឈ្មោះថាអសប្បុរិសធម៌ ។ ម្នាលភិក្ខុទាំងឡាយ ឯសប្បុរស តែងពិចារណា​ឃើញដូច្នេះថា សេចក្តីមិនញាប់ញ័រដោយអារម្មណ៍ ដែល ព្រះមានព្រះភាគ​សម្តែងហើយ ដោយបឋមជ្ឈានសមាបត្តិ ពួកភិក្ខុរមែង​សម្គាល់នូវសេចក្តីមិន​ញាប់ញ័រនោះ ដោយធម្មជាតណាៗ ធម្មជាតនោះៗ នឹងទៅជាដទៃវិញ ។ ភិក្ខុ​នោះ ធ្វើនូវសេចក្តីមិនញាប់ញ័រឲ្យតាំងនៅខាងក្នុង ហើយមិនលើកតម្កើងខ្លួនឯង មិនបន្តុះបង្អាប់អ្នកដទៃ ព្រោះតែបឋមជ្ឈាន​សមាបត្តិនោះ ម្នាលភិក្ខុទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km192' href='#km192'>១៩២</a>ម្នាលភិក្ខុទាំងឡាយ មួយទៀត អសប្បុរស ព្រោះរម្ងាប់វិតក្កៈ​វិចារៈរួចក៏ចូលកាន់ទុតិយជ្ឈាន ជាទីជ្រះថ្លាក្នុងសន្តាន មានសភាពជាចិត្ត​ខ្ពស់ឯក ឥតមានវិតក្កៈវិចារៈទេ មានតែបីតិនិងសុខៈដែលកើតអំពីសមាធិ​ប៉ុណ្ណោះ . . . ចូលកាន់តតិយជ្ឈាន . . . ចូលកាន់ចតុត្ថជ្ឈាន សម្រេច​សម្រាន្ត​នៅ​​ដោយ​ឥរិយាបថទាំង ៤ ។ អសប្បុរសនោះ ពិចារណាឃើញ​ដូច្នេះថា អាត្មាអញជា​អ្នក​បាននូវចតុត្ថជ្ឈានសមាបត្តិ ឯពួកភិក្ខុដទៃ ទាំង​នេះ មិនបានចតុត្ថជ្ឈាន​សមាបត្តិ​ទេ ។ អសប្បុរសនោះ លើកតម្កើងខ្លួនឯង បន្តុះបង្អាប់អ្នកដទៃ ព្រោះតែបាន​ចតុត្ថជ្ឈាន​សមាបត្តិនោះ ម្នាលភិក្ខុទាំង​ឡាយ នេះឯង ឈ្មោះថា​អសប្បុរិសធម៌ ។ ម្នាលភិក្ខុទាំងឡាយ ឯសប្បុរស តែងពិចារណាឃើញ​ដូច្នេះ​ថា សេចក្តីមិនញាប់ញ័រក្នុងអារម្មណ៍ ដែល​ព្រះអង្គ​សម្តែងដោយ​ចតុត្ថជ្ឈានសមាបត្តិ ពួកភិក្ខុ រមែងសម្គាល់សេចក្តីមិន​ញាប់​ញ័រដោយធម្មជាត​ណាៗ ធម្មជាតិនោះៗ នឹងទៅជាដទៃវិញ ។ ភិក្ខុ​នោះ ធ្វើសេចក្តីមិនញាប់ញ័រឲ្យ​តាំងនៅខាងក្នុង ហើយមិនលើក តម្កើងខ្លួន​ឯង មិនបន្តុះបង្អាប់អ្នកដទៃ ព្រោះតែ​ចតុត្ថជ្ឈានសមាបត្តិនោះ ម្នាលភិក្ខុ​ទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km193' href='#km193'>១៩៣</a>ម្នាលភិក្ខុទាំងឡាយ មួយទៀត អសប្បុរស ព្រោះកន្លង់ផុតនូវ​រូបសញ្ញា ដល់នូវសេចក្តីវិនាសនៃបដិឃសញ្ញា មិនធ្វើទុកក្នុងចិត្តនូវនានត្ត​សញ្ញា ហើយចូលកាន់អាកាសានញ្ចាយតនសញ្ញាសមាបត្តិ ដោយបរិកម្មថា អាកាស​មិនមានទីបំផុត ។ អសប្បុរសនោះ ពិចារណាឃើញដូច្នេះថា អាត្មា​អញជាអ្នកបាននូវ​អាកាសានញ្ចាយតនសមាបត្តិ ឯភិក្ខុដទៃទាំងនេះ មិន​បាន​នូវអាកាសានញ្ចា​យតនសមាបតិ្តទេ ។ អសប្បុរសនោះ លើកតម្កើងខ្លួន​ឯង បន្តុះបង្អាប់អ្នកដទៃ ដោយអាកាសានញ្ចាយតនសមាបត្តិនោះ ម្នាល​ភិក្ខុ​​ទាំងឡាយ នេះឯង ឈ្មោះ​ថាអសប្បុរិសធម៌ ។ ម្នាលភិក្ខុទាំងឡាយ ឯសប្បុរស រមែងពិចារណាឃើញ​ដូច្នេះថា សេចក្តីមិនញាប់ញ័រ​ ក្នុង​អារម្មណ៍ ដែលព្រះមានបុណ្យ សម្តែងហើយ ដោយអាកាសានញ្ចាយតន-​សមាបត្តិ ពួកភិក្ខុតែងសម្គាល់ដោយធម្មជាតណាៗ ធម្មជាតិនោះៗ នឹងទៅ​ជា​ដទៃវិញ ។ ភិក្ខុនោះ ធ្វើសេចក្តីមិនញាប់ញ័រឲ្យតាំង​នៅខាងក្នុង ហើយ​មិនលើកតម្កើងខ្លួន មិនបន្តុះបង្អាប់អ្នកដទៃ ដោយអាកាសា​នញ្ចាយតន-សមាបត្តិនោះ ម្នាលភិក្ខុទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km194' href='#km194'>១៩៤</a>ម្នាលភិក្ខុទាំងឡាយ មួយទៀត អសប្បុរស ព្រោះកន្លងផុត​អាកាសានញ្ចាយតនសមាបត្តិ ដោយសព្វគ្រប់ ហើយចូលកាន់វិញ្ញាណញ្ចា-​យតនសមាបត្តិ ដោយបរិកម្មថា វិញ្ញាណមិនមានទីបំផុត ។ អសប្បុរសនោះ ពិចារណាឃើញដូច្នេះថា អាត្មាអញជាអ្នកបាននូវវិញ្ញាណញ្ចាយតនសមា-បត្តិ ឯពួកភិក្ខុដទៃទាំងនេះ មិនបាននូវវិញ្ញាណញ្ចាយតនសមាបត្តិទេ ។ អសប្បុរស​នោះ លើកតម្កើងខ្លួនឯង បន្តុះបង្អាប់អ្នកដទៃ ព្រោះហេតុវិញ្ញា-ណញ្ចាយតន​សមាបត្តិនោះ ម្នាលភិក្ខុទាំងឡាយ នេះឯង ឈ្មោះថា​អសប្បុរិសធម៌ ។ ម្នាល​ភិក្ខុទាំងឡាយ ឯសប្បុរស រមែងពិចារណា ឃើញ​ដូច្នេះថា សេចក្តីមិនញាប់ញ័រ ដែលព្រះមានបុណ្យសម្តែង​ហើយ ដោយ​វិញ្ញាណញ្ចាយតនសមាបត្តិ ពួកភិក្ខុ​តែងសម្គាល់ នូវវិញ្ញាណញ្ចាយតន-សមាបត្តិដោយធម្មជាតិណាៗ ធម្មជាតនោះៗ នឹងទៅជាដទៃវិញ ។ ភិក្ខុ​នោះ ធ្វើនូវសេចក្តីមិនញាប់ញ័រ ឲ្យតាំងនៅខាងក្នុង ហើយមិនលើកតម្កើង​ខ្លួនឯង មិនបន្តុះបង្អាប់អ្នកដទៃ ព្រោះវិញ្ញាណញ្ចាយតន​សមាបត្តិនោះ ម្នាលភិក្ខុ​ទាំងឡាយ នេះឯង ឈ្មោះថាសប្បុរិសធម៌ ។</p>
        <p><a class='ref km' id='km195' href='#km195'>១៩៥</a>ម្នាលភិក្ខុទាំងឡាយ មួយទៀត អសប្បុរស ព្រោះកន្លងផុត​វិញ្ញាណញ្ចាយតនសមាបត្តិ ដោយសព្វគ្រប់ ហើយចូលកាន់អាកិញ្ចញ្ញា-យតន​សមាបត្តិ​ ដោយបរិកម្មថា វត្ថុតិចតួចមិនមាន ។ អសប្បុរសនោះ តែង​ពិចារណាឃើញដូច្នេះថា អាត្មាអញជាអ្នកបាននូវអាកិញ្ចញ្ញាយតនសមា-បត្តិ ឯពួកភិក្ខុដទៃទាំងនេះ មិនមែនជាអ្នក បាននូវអាកិញ្ចញ្ញាយតនសមា-បត្តិទេ ។ អសប្បុរសនោះ លើកតម្កើងខ្លួនឯង បន្តុះបង្អាប់អ្នកដទៃ ព្រោះតែ​អាកិញ្ចញ្ញា​យតន​សមាបត្តិនោះ ម្នាលភិក្ខុទាំងឡាយ នេះឯង ឈ្មោះថា អសប្បុរិសធម៌ ។ ម្នាលភិក្ខុទាំងឡាយ ឯសប្បុរស រមែងពិចារណា​ឃើញ​ដូច្នេះថា សេចក្តីមិន​ញាប់ញ័រ ដែលព្រះមានព្រះភាគសម្តែងហើយ ដោយ​អាកិញ្ចញ្ញាយតនសមាបត្តិ ពួកភិក្ខុតែងសម្គាល់ នូវអាកិញ្ចញ្ញាយតនសមា-បត្តិ ដោយធម្មជាតិណាៗ ធម្មជាតិនោះៗ នឹងទៅជាដទៃវិញ ។ ភិក្ខុនោះ ធ្វើនូវសេចក្តីមិនញាប់ញ័រ ឲ្យតាំង​នៅខាងក្នុង ហើយមិនលើកតម្កើងខ្លួនឯង មិនបន្តុះបង្អាប់អ្នកដទៃ ព្រោះតែ​អាកិញ្ចញ្ញាយតនសមាបត្តិនោះ ម្នាលភិក្ខុ​ទាំងឡាយ នេះឯង ឈ្មោះថា​សប្បុរិសធម៌ ។</p>
        <p><a class='ref km' id='km196' href='#km196'>១៩៦</a>ម្នាលភិក្ខុទាំងឡាយ មួយទៀត អសប្បុរស ព្រោះកន្លងផុត​អាកិញ្ចញ្ញាយតនសមាបត្តិ ហើយចូលកាន់នេវសញ្ញានាសញ្ញាយតនសមា-បត្តិ ។ អសប្បុរសនោះ តែងពិចារណាឃើញដូច្នេះថា អាត្មាអញ ជាអ្នកបាន​នូវ​នេវសញ្ញានាសញ្ញាយតនសមាបត្តិ ឯពួកភិក្ខុដទៃទាំងនេះ មិនមែនជា​អ្នក​បាន​នូវ​នេវសញ្ញានាសញ្ញាយតនសមាបត្តិទេ ។ អសប្បុរសនោះ លើក​តម្កើងខ្លួនឯង បន្តុះបង្អាប់អ្នកដទៃ ព្រោះតែនេវសញ្ញានាសញ្ញាយតន-សមាបត្តិនោះ ម្នាលភិក្ខុ​ទាំងឡាយ នេះឯង ឈ្មោះថាអសប្បុរិសធម៌ ។ ម្នាល​ភិក្ខុទាំងឡាយ ឯសប្បុរស រមែងពិចារណាឃើញដូច្នេះថា សេចក្តីមិនញាប់​ញ័រក្នុងអារម្មណ៍ ដែលព្រះមាន​ព្រះភាគសម្តែងហើយ ដោយនេវសញ្ញានា-សញ្ញាយតនសមាបត្តិ ពួកភិក្ខុ​សម្គាល់ នូវនេវសញ្ញានាសញ្ញាយតនសមា-បត្តិ ដោយធម្មជាតិណាៗ ធម្មជាតិ​នោះៗ នឹងទៅជាដទៃវិញ ។ ភិក្ខុនោះ ធ្វើនូវសេចក្តីមិនញាប់ញ័រ ​ឲ្យតាំងនៅ​ខាងក្នុង ហើយមិនលើកតម្កើងខ្លួនឯង មិនបន្តុះបង្អាប់អ្នកដទៃ ព្រោះតែ​នេវសញ្ញានាសញ្ញាយតនៈសមាបត្តិនោះ ម្នាលភិក្ខុទាំងឡាយ នេះឯង ឈ្មោះថា​សប្បុរិសធម៌ ។</p>
        <p><a class='ref km' id='km197' href='#km197'>១៩៧</a>ម្នាលភិក្ខុទាំងឡាយ មួយវិញទៀត សប្បុរស ព្រោះកន្លងផុត​នេវសញ្ញានាសញ្ញាយតនសមាបត្តិ ដោយសព្វគ្រប់ ក៏ចូលកាន់សញ្ញា​វេទយិត​និរោធ ។ អាសវៈទាំងឡាយរបស់ភិក្ខុនោះ រមែងអស់រលីងទៅ ព្រោះ​តែឃើញ​ដោយប្រាជ្ញា ។ ម្នាលភិក្ខុទាំងឡាយ ភិក្ខុនេះឯង មិនបាន​សម្គាល់នូវហេតុណា​មួយ មិនសម្គាល់ក្នុងហេតុណាមួយ មិនសម្គាល់ ដោយ​​ហេតុណាមួយឡើង ។ លុះព្រះមានព្រះភាគ បានសម្តែងសូត្រនេះ ចប់ហើយ ភិក្ខុទាំងនោះ ក៏មានសេចក្តី​ពេញចិត្ត ត្រេកអរហើយ ចំពោះ​ភាសិតរបស់ព្រះមានព្រះភាគ ។</p>
        <p>ចប់ សប្បុរិសសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
