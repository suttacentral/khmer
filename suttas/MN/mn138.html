<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn138' lang='km'>
        <header>
            <ul>
            </ul>
            <h1>ឧទ្ទេសវិភង្គសូត្រ ទី ៨</h1>
        </header>
        <p><a class='ref km' id='km113' href='#km113'>១១៣</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុងវត្តជេតពន របស់​​អនាថ​បិណ្ឌិកសេដ្ឋី ជិតក្រុងសាវត្ថី ។ ព្រះមានព្រះភាគទ្រង់ ត្រាស់ហៅភិក្ខុទាំងឡាយ មក​ក្នុង​ទីនោះ​​ថា ម្នាលភិក្ខុ ទាំងឡាយ ។ ភិក្ខុទាំងនោះ ទទួល ស្ដាប់ព្រះពុទ្ធដីកា​នៃ​ព្រះមានព្រះភាគថា ព្រះករុណា​ព្រះអង្គ ។ ទើបព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុ ទាំងឡាយ តថាគត​នឹងសំដែង​នូវ​ឧទ្ទេសវិភង្គ (ចំណែកឧទេ្ទសគឺមាតិកា) ប្រាប់អ្នកទាំងឡាយ អ្នកទាំងឡាយចូរប្រុង​ស្ដាប់​នូវ​ឧទ្ទេស​និង​វិភង្គ នោះ ចូរធ្វើទុកក្នុងចិត្តឲ្យល្អចុះ តថាគត​នឹងសំដែង ។ ភិក្ខុទាំងនោះ​ ទទួល​ស្ដាប់​ព្រះពុទ្ធ​ដីកានៃព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km114' href='#km114'>១១៤</a>ព្រះមានព្រះភាគ ទ្រង់មានព្រះពុទ្ធដីកាដូច្នេះថា កាលបើភិក្ខុ នោះ ពិចារណាហើយ វិញ្ញាណ​របស់​ភិក្ខុនោះ មិនរាត់រាយមិនខ្ចាត់ខ្ចាយ ទៅខាងក្រៅ មិន​ឋិត​នៅខាងក្នុង មិនតក់ស្លុត ព្រោះមិន​ប្រកាន់​មាំ ម្នាលភិក្ខុ ទាំងឡាយ កាលបើភិក្ខុ​នោះ មានវិញ្ញាណមិនរាត់រាយ មិនខ្ចាត់ខ្ចាយទៅ ខាងក្រៅ មិនឋិត​នៅ​ខាងក្នុង មិន​តក់​​ស្លុត ព្រោះមិនប្រកាន់មាំហើយ សេចក្ដី កើតឡើងព្រម មានព្រមនៃជាតិ ជរា មរណៈ ដ៏​សេសសល់ រមែងមិនមាន តទៅទៀត ដោយប្រការយ៉ាងណា ៗ ម្នាលភិក្ខុទាំងឡាយ ភិក្ខុគប្បី​ពិចារណា​ដោយប្រការយ៉ាងនោះ ៗ ចុះ ។ ព្រះមានព្រះភាគទ្រង់ត្រាស់ ដូច្នេះ លុះ​ព្រះសុគត​ទ្រង់​មាន​ព្រះពុទ្ធដីកា​ដូច្នេះហើយ ក៏ទ្រង់ ក្រោកអំពី អាសនៈចូលទៅកាន់វិហារ ។</p>
        <p><a class='ref km' id='km115' href='#km115'>១១៥</a>គ្រាកាលដែលព្រះមានព្រះភាគ ទ្រង់ស្ដេចចេញទៅមិនយូរ​ប៉ុន្មាន ភិក្ខុទាំង នោះ ក៏មាន​សេចក្ដី​ត្រិះរិះដូច្នេះថា ម្នាលអាវុសោទាំងឡាយ ព្រះមានព្រះភាគទ្រង់សំដែងនូវឧទ្ទេសនេះ ដល់​យើង​ទាំងឡាយ ដោយ​សង្ខេប មិនបាន​ចែកអត្ថ ដោយពិស្ដារស្រាប់តែ ទ្រង់ក្រោកអំពីអាសនៈ ចូល​ទៅ​កាន់វិហារ គឺទ្រង់ត្រាស់ថា កាលបើភិក្ខុនោះពិចារណាហើយ វិញ្ញាណ​របស់ភិក្ខុនោះ មិនរាត់រាយ មិន​ខ្ចាត់ខ្ចាយ​ទៅខាងក្រៅ មិនឋិតនៅ ខាងក្នុង មិនតក់ស្លុត ព្រោះមិនប្រកាន់មាំ ម្នាលភិក្ខុទាំងឡាយ កាល​បើ​ភិក្ខុ​នោះ មាន វិញ្ញាណ មិនរាត់រាយ មិនខ្ចាត់ខ្ចាយទៅខាងក្រៅ មិនឋិតនៅខាងក្នុង មិន​តក់​ស្លុត ព្រោះ​មិន​​ប្រកាន់មាំហើយ សេចក្ដីកើតឡើងព្រម មានព្រមនៃជាតិ ជរា មរណៈ និងទុក្ខ រមែងមិនមាន​តទៅ​ទៀត​​ដោយ​ប្រការយ៉ាងណា ៗ ម្នាល​ភិក្ខុទាំងឡាយ ភិក្ខុគប្បីពិចារណាដោយប្រការយ៉ាងនោះ ៗ ចុះ តើ​ឧទ្ទេស​ ​​ដែល​ព្រះមានព្រះភាគទ្រង់​សំដែង ដោយសង្ខេបមិនបានចែក​អត្ថ​ដោយពិស្ដារនេះ នរណាហ្ន៎ នឹង​អាច​​ចែក​អត្ថ​ដោយ ពិស្ដារបាន ។ គ្រានោះ ភិក្ខុទាំងនោះ មានសេចក្ដីត្រិះរិះដូច្នេះ​ថា ព្រះមហាកច្ចានៈ​មាន អាយុ​នេះ ព្រះសាស្ដា​ទ្រង់សរសើផង សព្រហ្មចារីទាំងឡាយជាអ្នកប្រាជ្ញ លើកតម្កើង ផង ឧទ្ទេស​ដែល​​ព្រះមានព្រះភាគ​ទ្រង់​សំដែង ដោយសង្ខេប​មិនបាន​ចែក​អត្ថ ដោយពិស្ដារនេះ មានតែព្រះមហាកច្ចានៈ​មានអាយុ ទើបអាចចែកអត្ថ ដោយ​ពិស្ដារបាន បើដូច្នោះ គួរតែយើងទាំងឡាយ នាំគ្នាចូល​ទៅរក​ព្រះមហាកច្ចានៈមានអាយុ លុះចូលទៅដល់ហើយ យើងទាំងឡាយគប្បី សួរនូវសេចក្ដីនេះ នឹង​ព្រះមហាកច្ចានៈ​មានអាយុ ។</p>
        <p><a class='ref km' id='km116' href='#km116'>១១៦</a>លំដាប់នោះ ភិក្ខុទាំងនោះ ក៏នាំគ្នាចូលទៅរកព្រះមហាកច្ចានៈ​មានអាយុ លុះចូល​ទៅដល់​ហើយ ក៏ពោលពាក្យរាក់ទាក់សំណេះសំណាល នឹងព្រះមហាកច្ចានៈ​មានអាយុ លុះបញ្ចប់​ពាក្យ​ដែល​គួរ​រីករាយ និងពាក្យ​ដែលគួររលឹកហើយ ក៏អង្គុយក្នុង​ទីសមគួរ ។ លុះភិក្ខុទាំងនោះ អង្គុយ​ក្នុង​ទីសមគួរ​ហើយ ក៏ពោលនឹង​ព្រះ​មហាកច្ចានៈ​មានអាយុ ដូច្នេះថា បពិត្រ​ព្រះកច្ចានៈមានអាយុ ព្រះមានព្រះភាគ​ទ្រង់​សំដែង​​ឧទ្ទេសនេះ ដល់យើង​ទាំងឡាយដោយសង្ខេប មិនបានចែកអត្ថដោយពិស្ដារ ស្រាប់តែ​ទ្រង់​ក្រោក​អំពី​អាសនៈ ចូលទៅកាន់វិហារ គឺទ្រង់ត្រាស់ថា កាលបើភិក្ខុនោះ ពិចារណា​ហើយ វិញ្ញាណ​របស់​ភិក្ខុ​នោះ មិនរាត់រាយ មិនខ្ចាត់ខ្ចាយទៅខាងក្រៅ​ ទាំង​មិនឋិតនៅខាងក្នុង ហើយមិនបានតក់ស្លុត ព្រោះមិន​ប្រកាន់មាំ ម្នាលភិក្ខុ​ទាំងឡាយ កាលភិក្ខុនោះ មានវិញ្ញាណមិនរាត់រាយ មិនខ្ចាត់ខ្ចាយទៅ​ខាង​ក្រៅ ទាំង​មិន​ឋិតនៅខាងក្នុង មិនតក់ស្លុត ព្រោះមិនបាន​ប្រកាន់​មាំហើយ សេចក្ដីកើតឡើងព្រម មានព្រមនៃជាតិ ជរា មរណៈ និងទុក្ខ រមែងមិនមាន​តទៅទៀត ដោយប្រការយ៉ាងណា ៗ ម្នាលភិក្ខុទាំងឡាយ ភិក្ខុគប្បី​ពិចារណា​​ដោយ​ប្រការយ៉ាងនោះ ៗ ចុះ បពិត្រព្រះកច្ចានៈមានអាយុ កាល​ដែលព្រះមានព្រះភាគ ទ្រង់​សេ្ដច​ចេញទៅ មិនយូរប៉ុន្មាន យើងទាំងឡាយ​នោះ ក៏មានសេចក្ដី ត្រិះរិះដូច្នេះ​ថា ម្នាលអាវុសោទាំងឡាយ ព្រះមាន ព្រះភាគ​ទ្រង់សំដែងឧទ្ទេសនេះ ដល់យើងទាំងឡាយ ដោយសង្ខេប មិន បាន​ចែកអត្ថ​ដោយ​ពិស្ដារ​ឡើយ ក៏ស្រាប់តែទ្រង់ ក្រោកអំពីអាសនៈ ចូលទៅ កាន់វិហារ គឺទ្រង់ត្រាស់ថា កាលបើភិក្ខុ​នោះ​ពិចារណា​ហើយ វិញ្ញាណរបស់​ភិក្ខុនោះមិនរាត់រាយ មិនខ្ចាត់ខ្ចាយទៅខាងក្រៅ ទាំងមិនឋិត​នៅខាង​ក្នុង​ហើយ​មិនតក់ស្លុត ព្រោះមិនប្រកាន់មាំ ម្នាលភិក្ខុទាំងឡាយ កាលបើ ភិក្ខុ នោះមានវិញ្ញាណមិនរាត់រាយ មិន​ខ្ចាត់ខ្ចាយ​ទៅខាងក្រៅ ទាំងមិនឋិត​នៅ​ខាងក្នុង មិនតក់ស្លុត ព្រោះមិនប្រកាន់មាំហើយ សេចក្ដី​កើត​ឡើង​ព្រម មាន​ព្រមនៃជាតិ ជរា មរណៈ និងទុក្ខ រមែងមិនមានតទៅទៀត ដោយប្រការ​យ៉ាងណា ៗ ម្នាលភិក្ខុ​ទាំងឡាយ ភិក្ខុគប្បីពិចារណា ដោយប្រការ យ៉ាង​នោះ ៗ ចុះ តើឧទ្ទេស​ដែល​ព្រះមានព្រះភាគ​សំដែងដោយសង្ខេប មិនបាន​ចែកអត្ថដោយពិស្ដារនេះ នរណាហ្ន៎ នឹងអាចចែកអត្ថ ដោយពិស្ដារបាន បពិត្រ​ព្រះកច្ចានៈមានអាយុ យើងទាំងឡាយនោះ ក៏មានសេចក្ដីត្រិះរិះ ដូច្នេះ​ថា ព្រះមហាកច្ចានៈ​មាន​អាយុនេះឯង ព្រះសាស្ដាទ្រង់សរសើរផង សព្រហ្មចារី​ទាំងឡាយជាអ្នកប្រាជ្ញ លើកតម្កើងផង ឧទ្ទេស​ដែល​ព្រះមាន​ព្រះភាគទ្រង់សំដែង ដោយសង្ខេប មិនបានចែកអត្ថដោយពិស្ដារនេះ មាន​តែ​ព្រះមហាកច្ចានៈ​មានអាយុ ទើប​អាចចែកអត្ថដោយពិស្ដារបាន បើ​ដូច្នោះ គួរតែយើងទាំងឡាយនាំគ្នាចូលទៅ រក​ព្រះមហាកច្ចានៈ​មានអាយុ លុះចូល​ទៅដល់ហើយ យើងទាំងឡាយគប្បីសួរនូវ​សេចក្ដីនេះ នឹង​ព្រះមហាកច្ចានៈ​មានអាយុ ដូច្នេះ សូមព្រះមហាកច្ចានៈមានអាយុ ចែក (អត្ថនោះដោយ​ពិស្ដារឲ្យទាន) ។</p>
        <p><a class='ref km' id='km117' href='#km117'>១១៧</a>ព្រះមហាកច្ចានៈ មានអាយុ ពោលថា ម្នាលអាវុសោ​ទាំង​ឡាយ បុរសអ្នក​ត្រូវ​ការ​ដោយ​ឈើ​ខ្លឹម ជាអ្នកស្វែងរកឈើខ្លឹម បានដើរទៅ​ស្វែងរកឈើខ្លឹម កាលបើ ដើមឈើធំដុះនៅ (ចំពោះមុខ) ក៏​ដើរ​រំលងឫស រលងដើម សំគាល់នូវរមែក និងសន្លឹក ថា ជាខ្លឹមដែលខ្លួនត្រូវស្វែងរកវិញ មានឧបមា​ដូចម្ដេច​មិញ សេចក្ដីនេះ ក៏មានឧបមេយ្យ ដូចកាលដែល​ព្រះសាស្ដា ឋិតនៅចំពោះមុខ នៃលោក​មានអាយុ​ទាំងឡាយ លោកទាំង ឡាយ ក៏រំលងព្រះមានព្រះភាគនោះ ហើយសំគាល់​នូវយើងថា​ជា​បុគ្គល​គួរ​សួរនូវសេចក្ដីនេះវិញ ម្នាលអាវុសោទាំងឡាយ ព្រោះថា ព្រះមានព្រះភាគ​នោះ ព្រះអង្គជ្រាបនូវ​ហេតុ​ដែល​គួរជ្រាប ឃើញនូវហេតុ​ដែលគួរឃើញ​បាន ជាអ្នកមានបញ្ញាចក្ខុកើតហើយ មានញាណកើតហើយ មាន​ធម៌​​កើតហើយ មានសេចក្ដីប្រសើរកើតហើយ ជាអ្នក ពោលធម៌ ជាអ្នកញុំាងធម៌ឲ្យប្រព្រឹត្ត​ទៅ ជាអ្នកពន្យល់សេចក្ដី ជាអ្នកឲ្យនូវ​អមតៈ (និព្វាន) ព្រះតថាគត​ជាម្ចាស់​នៃធម៌ កាលនោះជាកាលគួរ អ្នកទាំងឡាយសួរសេចក្ដី​នោះ នឹងព្រះមាន​ព្រះភាគ​បាន ព្រះមានព្រះភាគព្យាករដល់អ្នកទាំងឡាយ យ៉ាងណា អ្នក ទាំងឡាយ គប្បីចាំទុកនូវសេចក្ដីនោះ​យ៉ាង​នោះ ។ ភិក្ខុទាំងឡាយពោលថា ម្នាលព្រះកច្ចានៈមានអាយុ ព្រះមានព្រះភាគ ព្រះអង្គជ្រាប​នូវហេតុដែល​គួរ​ជ្រាប ឃើញ​នូវ​ហេតុ​ដែល​គួរ​ឃើញ ព្រះអង្គមានចក្ខុកើតហើយ មាន​ញាណកើតហើយ មានធម៌​កើត​ហើយ មានសេចក្ដី​ប្រសើរ​កើត​ហើយ ជា​អ្នកពោលធម៌ ជាអ្នកញុំាង​ធម៌​ឲ្យប្រព្រឹត្តទៅ ជាអ្នកពន្យល់​សេចក្ដី ជាអ្នក​ឲ្យនូវអមតៈ (និព្វាន) ព្រះតថាគតជា​ម្ចាស់​នៃធម៌ កាលនោះ ជាកាលគួរ​យើងទាំងឡាយ សួរ​សេចក្ដីនោះ នឹងព្រះមានព្រះភាគ​ហើយ បើព្រះមាន​ព្រះភាគព្យាករដល់យើងទាំងឡាយ យ៉ាងណា យើងទាំងឡាយ គប្បី​ចាំទុក​នូវ​សេចក្ដី​នោះ យ៉ាងនោះ ដោយពិតមែនហើយ តែថាព្រះមហាកច្ចានៈ មាន​​អាយុ ព្រះសាស្ដាសរសើរផង សព្រហ្មចារី​ទាំងឡាយជាអ្នកប្រាជ្ញ លើក​តម្កើនផង ឧទ្ទេសដែល​ព្រះមានព្រះភាគ​ទ្រង់សំដែង​ដោយ​សង្ខេប មិនបាន​ចែក​អត្ថដោយពិស្ដារនេះ មានតែព្រះមហាកច្ចានៈ ទើប​អាច​ចែកនូវអត្ថ​ដោយពិស្ដារបាន សូមព្រះមហាកច្ចានៈ មានអាយុ កុំធ្វើនូវសេចក្ដីចង្អៀត​ចង្អល់ឡើយ សូម​ចែក (អត្ថនេះដោយពិស្ដារ) ។ ព្រះកច្ចានៈ ពោលថា ម្នាល​អាវុសោទាំងឡាយ បើដូច្នោះ អ្នកទាំងឡាយ ចូរស្ដាប់ ចូរធ្វើទុកក្នុង​ចិត្ត​ឲ្យ​ល្អ​ចុះ ខ្ញុំនឹងសំដែងឲ្យស្ដាប់ ។ ភិក្ខុទាំងនោះ ទទួលស្ដាប់ពាក្យ ព្រះមហាកច្ចានៈ​មានអាយុ ករុណា អាវុសោ ។</p>
        <p><a class='ref km' id='km118' href='#km118'>១១៨</a>ព្រះមហាកច្ចានៈមានអាយុ ពោលដូច្នេះថា ម្នាលអាវុសោ ទាំងឡាយ ព្រះមានព្រះភាគ​ទ្រង់​សំដែង​ឧទ្ទេសណា ដល់យើងទាំងឡាយ ដោយសង្ខេប មិនបាន​ចែកអត្ថដោយពិស្ដារ ស្រាប់តែ​ទ្រង់​ក្រោក​អំពី​អាសនៈ ចូរទៅកាន់វិហារ គឺទ្រង់ត្រាស់​ថា កាលបើភិក្ខុនោះ ពិចារណាហើយ វិញ្ញាណរបស់ភិក្ខុនោះ មិនរាត់រាយ មិនខ្ចាត់​ខ្ចាយទៅខាងក្រៅ ទាំងមិន ឋិតនៅខាងក្នុង ហើយមិនតក់ស្លុត ព្រោះមិនប្រកាន់មាំ ម្នាលភិក្ខុទាំងឡាយ កាលបើភិក្ខុនោះ មានវិញ្ញាណមិនរាត់រាយ មិនខ្ចាត់ខ្ចាយទៅ​ខាងក្រៅ ទាំង មិន​ឋិត​នៅ​ខាងក្នុង មិនតក់ស្លុត ព្រោះមិនប្រកាន់មាំហើយ ការកើតឡើង ព្រម មានព្រមនៃជាតិ ជរា មរណៈ និងទុក្ខ រមែងមិនមានតទៅទៀត ដោយ ប្រការ យ៉ាងណា ៗ ម្នាលភិក្ខុទាំងឡាយ ភិក្ខុគប្បីពិចារណា ដោយ​​ប្រការ​ យ៉ាងនោះ ៗ ចុះ ម្នាលអាវុសោទាំងឡាយ ឧទ្ទេសនេះឯង ដែលព្រះមាន ព្រះភាគ​ទ្រង់សំដែង ដោយ​​សង្ខេប មិនបានចែកអត្ថដោយពិស្ដារ ខ្ញុំក៏ដឹង ច្បាស់នូវអត្ថ ដោយពិស្ដារ ដូចនឹងពោល តទៅនេះឯង ។</p>
        <p><a class='ref km' id='km119' href='#km119'>១១៩</a>ម្នាលអាវុសោទាំងឡាយ ដូចម្ដេចហៅថាវិញ្ញាណរាត់រាយ ខ្ចាត់ខ្ចាយទៅ ខាងក្រៅ ។ ម្នាលអាវុសោទាំងឡាយ ភិក្ខុក្នុងសាសនានេះ ឃើញ​រូបដោយចក្ខុហើយ ក៏មានវិញ្ញាណ​រលឹក​ទៅ​តាម​រូបនិមិត្ត ប្រាថ្នា ដោយសេចក្ដី​ត្រេកអរ ក្នុងរូបនិមិត្ត ជាប់ចំពាក់ដោយសេចក្ដីត្រេកអរ ក្នុង រូបនិមិត្ត ប្រកប​ព្រម​​ដោយសេចក្ដីត្រេកអរក្នុងរូបនិមិត្ត (នេះ) ហៅថា វិញ្ញាណរាត់រាយ ខ្ចាត់ខ្ចាយទៅខាងក្រៅ ។ ភិក្ខុ ឮ​សំឡេង​ដោយត្រចៀក ... ធុំក្លិនដោយច្រមុះ ... ទទួលរសដោយអណ្ដាត ... ប៉ះពាល់ផោដ្ឋព្វៈដោយកាយ ... ដឹងនូវធម៌ដោយចិត្តហើយ ក៏មានវិញ្ញាណ​រលឹកទៅតាមធម្មនិមិត្ត ប្រាថ្នា​ដោយ​សេចក្ដី​ត្រេកអរ​ក្នុង​ធម្មនិមិត្ត ជាប់​ចំពាក់ដោយសេចក្ដីត្រេកអរក្នុងធម្មនិមិត្ត ប្រកបព្រម ដោយសេចក្ដីត្រេកអរ​ ក្នុង​ធម្មនិមិត្ត (នេះ) ហៅថាវិញ្ញាណរាត់រាយ ខ្ចាត់ខ្ចាយទៅ ខាងក្រៅ ។ ម្នាលអាវុសោទាំងឡាយ ដែល​ហៅថា វិញ្ញាណរាតរាយ ខ្ចាត់ខ្ចាយទៅ ខាងក្រៅ យ៉ាងនេះឯង ។</p>
        <p><a class='ref km' id='km120' href='#km120'>១២០</a>ម្នាលអាវុសោទាំងឡាយ ដូចម្ដេចហៅថាវិញ្ញាណមិនរាត់រាយ មិនខ្ចាត់ ខ្ចាយទៅខាងក្រៅ ។ ម្នាលអាវុសោទាំងឡាយ ភិក្ខុក្នុងសាសនានេះ ឃើញរូបដោយ ចក្ខុហើយ តែវិញ្ញាណមិនបានរលឹក​ទៅ​តាម​រូបនិមិត្ត មិន​បានប្រាថ្នា​ដោយសេចក្ដី ត្រេកអរក្នុងរូបនិមិត្ត មិនជាប់ចំពាក់ដោយសេចក្ដី​ត្រេកអរ​ក្នុង​រូបនិមិត្ត មិនប្រកបព្រម ដោយសេចក្ដីត្រេកអរក្នុងរូបនិមិត្ត (នេះ) ហៅថាវិញ្ញាណមិនរាត់រាយ មិន​ខ្ចាត់ខ្ចាយ​ទៅខាងក្រៅ ។ ភិក្ខុឮ​សំឡេងដោយត្រចៀក ... ធុំក្លិនដោយច្រមុះ ... ទទួលរសដោយ អណ្ដាត ... ប៉ះពាល់នូវផោដ្ឋព្វៈដោយកាយ ... ដឹងនូវធម៌ដោយចិត្តហើយ វិញ្ញាណ ក៏មិនបានរលឹកទៅតាមធម្មនិមិត្ត មិន​ប្រាថ្នាដោយ​សេចក្ដីត្រេកអរ ក្នុង​ធម្មនិមិត្ត មិនជាប់ចំពាក់ដោយសេចក្ដី​ត្រេកអរក្នុងធម្មនិមិត្ត មិន​ប្រកប​ព្រមដោយសេចក្ដីត្រេកអរ ក្នុងធម្មនិមិត្ត (នេះ) ហៅថាវិញ្ញាណមិនរាត់រាយ មិន​ខ្ចាត់ខ្ចាយ​ទៅ​ខាង​ក្រៅ ។ ម្នាលអាវុសោទាំងឡាយ ដែលហៅថាវិញ្ញាណ​មិនរាត់រាយ មិនខ្ចាត់ខ្ចាយទៅខាងក្រៅ យ៉ាង​នេះ​ឯង ។ </p>
        <p><a class='ref km' id='km121' href='#km121'>១២១</a>ម្នាលអាវុសោទាំងឡាយ ដូចម្ដេចហៅថា ចិត្តឋិតនៅខាងក្នុង ។ ម្នាលអាវុសោ​ទាំងឡាយ ភិក្ខុក្នុងសាសនានេះ ស្ងាត់ចាកកាមទាំងឡាយ ស្ងាត់ចាក អកុសលធម៌ទាំងឡាយ បានដល់នូវ​បឋមជ្ឈាន ប្រកបដោយ​វិតក្កៈ វិចារៈ មានតែ បីតិនិងសុខដែលកើតអំពីវិវេក ហើយ​សម្រេចសម្រាន្ត​នៅ​ដោយ​ឥរិយាបថទាំង ៤ ។ ភិក្ខុនោះ រមែងមានវិញ្ញាណ រលឹកទៅតាម​បីតិនិងសុខដែលកើតអំពីវិវេក ប្រាថ្នា​​ដោយសេចក្ដីត្រេកអរ ក្នុងបីតិនិង​សុខដែលកើតអំពីវិវេក ចំពាក់ដោយ សេចក្ដីត្រេកអរ ក្នុង​បីតិនិងសុខ​ដែល​កើតអំពីវិវេក ប្រកបព្រមដោយ សេចក្ដីត្រេកអរក្នុងបីតិ និងសុខដែល កើត​អំពីវិវេក (នេះ) ហៅថា ចិត្តឋិតនៅខាក្នុង ។ ម្នាលអាវុសោទាំងឡាយ មួយ​វិញទៀត ភិក្ខុព្រោះរម្ងាប់នូវវិតក្កៈនិងវិចារៈ រួច​ហើយបានដល់​នូវទុតិយ-ជ្ឈាន ជាធម្មជាត កើតមានក្នុងសន្ដានចិត្ត ប្រកបដោយសេចក្ដីជ្រះថ្លា គឺសទ្ធា មាន​ភាពជាចិត្តខ្ពស់ឯក មិនមានវិតក្កៈ មិនមានវិចារៈ មានតែបីតិ និងសុខកើតអំពី សមាធិ​គឺ​បឋមជ្ឈាន ហើយសម្រេចសម្រាន្តនៅដោយ​ឥរិយាបថទាំង ៤ ។ ភិក្ខុនោះ រមែងមាន​វិញ្ញាណ​រលឹក​ទៅ​តាម​នូវបីតិនិង សុខ ដែលកើតអំពីសមាធិ ប្រាថ្នាដោយសេចក្ដីត្រេកអរ ក្នុងបីតិនិងសុខ ដែលកើតអំពី​សមាធិ ជាប់ចំពាក់ដោយសេចក្ដីត្រេកអរ ក្នុងបីតិនិងសុខ ដែលកើតអំពី សមាធិប្រកបព្រមដោយ​សេចក្ដី​ត្រេកអរ ក្នុងបីតិនិងសុខ ដែលកើតអំពីសមាធិ (នេះ) ហៅថា ចិត្តឋិតនៅខាងក្នុង ។ ម្នាលអាវុសោ​ទាំងឡាយ មួយទៀត ភិក្ខុព្រោះ នឿយណាយចាកបីតិហើយ ប្រកបដោយ ឧបេក្ខា មាន​ស្មារតី និង​មានសេចក្ដីដឹង​ខ្លួន ទទួលសេចក្ដីសុខដោយ នាមកាយ ព្រះអរិយៈទាំងឡាយ តែងសរសើរ​បុគ្គល​ដែល​បាន តតិយជ្ឈាន ទោះបីបុគ្គលដែលបានតតិយជ្ឈាន តែងមានចិត្តប្រកបដោយឧបេក្ខា មាន ស្មារតី មានធម៌ជាគ្រឿងនៅជាសុខដូច្នេះ ព្រោះតតិយជ្ឈានណា ក៏បានដល់ នូវតតិយជ្ឈាននោះ ហើយ​សម្រេចសម្រោន្ដនៅដោយ ឥរិយាបថទាំង ៤ ។ ភិក្ខុនោះ រមែងមានវិញ្ញាណ​រលឹកទៅ​តាមនូវ​ឧបេក្ខា ​ប្រាថ្នាដោយសេចក្ដី ត្រេកអរ ក្នុងសុខប្រកប ដោយឧបេក្ខា ជាប់ចំពាក់ដោយសេចក្ដីត្រេកអរ ក្នុង​សុខ​ប្រកបដោយ​ឧបេក្ខា ប្រកបព្រមដោយសេចក្ដីត្រេកអរ ក្នុងឧបេក្ខានិង សុខ (នេះ) ហៅថា​ចិត្ត​ឋិត​នៅ​ខាង​ក្នុង ។ ម្នាលអាវុសោទាំងឡាយ មួយវិញ ទៀត ភិក្ខុព្រោះលះបង់នូវសុខផង លះបង់​នូ​វទុក្ខផង មានសោមនស្ស និងទោមនស្សអស់​ហើយក្នុងកាលមុនផង ក៏បានដល់នូវចតុត្ថជ្ឈាន ដែល​មិនមានទុក្ខ មិនមានសុខ មានតែសតិដ៏បរិសុទ្ធដោយឧបេក្ខា ហើយសម្រេច សម្រាន្ត​នៅ​ដោយ​ឥរិយាបថទាំង ៤ ។ ភិក្ខុនោះ រមែងមានវិញ្ញាណ រលឹក ទៅតាម អទុក្ខមសុខគឺឧបេក្ខា ប្រាថ្នាដោយសេចក្ដី​ត្រេកអរ​ក្នុង​អទុក្ខមសុខ ជាប់ចំពាក់ដោយ សេចក្ដីត្រេកអរក្នុងអទុក្ខមសុខ ប្រកបព្រមដោយ​ដោយ​ត្រេកអរ ក្នុង​អទុក្ខមសុខ (នេះ) ហៅថា ចិត្តឋិតនៅខាងក្នុង ។ ម្នាលអាវុសោ ទាំងឡាយ យ៉ាងនេះឯង ដែល​ហៅថា ចិត្តឋិតនៅខាងក្នុង ។</p>
        <p><a class='ref km' id='km122' href='#km122'>១២២</a>ម្នាលអាវុសោទាំងឡាយ ចុះដូចម្ដេចហៅថាចិត្តមិនឋិតនៅ ខាងក្នុង ។ ម្នាលអាវុសោ​ទាំងឡាយ ភិក្ខុក្នុងសាសនានេះ ស្ងាត់ចាកកាម ទាំងឡាយ ។បេ។ បាន ដល់នូវបឋមជ្ឈាន ហើយ​សម្រេចសម្រាន្ត​​នៅដោយ ឥរិយាបថទាំង ៤ ។ ភិក្ខុនោះ រមែង​មានវិញ្ញាណ​មិនបាន​រលឹក​ទៅ​តាម​បីតិ និង​សុខ​ ដែលកើតអំពីវិវេក មិនបានប្រាថ្នាដោយ សេចក្ដីត្រេកអរ ក្នុងបីតិ និងសុខដែលកើតអំពីវិវេក មិន​បាន​ជាប់​ចំពា​ក់ ដោយសេចក្ដី ត្រេកអរក្នុង បីតិនិងសុខដែលកើតអំពីវិវេក មិនប្រកបព្រមដោយសេចក្ដី​ត្រេកអរ​ក្នុង​បីតិ​និងសុខដែលកើតអំពីវិវេក (នេះ) ហៅថា ចិត្តមិនឋិតនៅខាងក្នុង ។ ម្នាល អាវុសោ​ទាំង​ឡា​យ មួយ​វិញ​ទៀត​ ភិក្ខុ ព្រោះរម្ងាប់នូវវិតក្កៈនិងវិចារៈ ។បេ។ បានដល់នូវទុតិយជ្ឈាន​ហើយ​សម្រេច​សម្រាន្តនៅដោយ​ឥរិយាបថ​ទាំង ៤ ។ ភិក្ខុនោះ រមែងមានវិញ្ញាណ​មិនបាន រលឹកទៅ​តាមបីតិ​និង​សុខ​ដែលកើត អំពីសមាធិ មិនបានប្រាថ្នាដោយសេចក្ដីត្រេកអរ ក្នុងបីតិ និងសុខដែលកើត អំពីសមាធិ មិន​ជាប់​ចំពាក់ដោយសេចក្ដី​ត្រេកអរ​ក្នុងបីតិ និងសុខដែលកើត អំពីសមាធិ មិនប្រកបព្រម​ដោយ​សេចក្ដី​ត្រេកអរ ក្នុងបីតិនិងសុខ ដែល​កើតអំពីសមាធិ (នេះ) ហៅថាចិត្តមិនឋិតនៅខាងក្នុង ។ ម្នាលអាវុសោ ទាំងឡាយ មួយទៀត ភិក្ខុព្រោះនឿយណាយចាកបីតិ ។បេ។ បានដល់នូវ តតិយជ្ឈាន ហើយ​សម្រេចសម្រាន្ដ នៅដោយ​ឥរិយាបថ​ទាំង ៤ ។ ភិក្ខុនោះ រមែងមាន​វិញ្ញាណ មិនបាន​រលឹកទៅ​តាម​ឧបេក្ខា មិនបាន​ប្រាថ្នា​ដោយ​សេចក្ដី​ត្រេកអរ​ក្នុង​សុខប្រកបដោយឧបេក្ខា មិនជាប់ចំពាក់​ដោយ​សេចក្ដី​ត្រេកអរ ក្នុងឧបេក្ខានិងសុខ មិនប្រកប​ព្រម​ដោយ​សេចក្ដី ត្រេកអរ ក្នុងសុខ ប្រកបដោយឧបេក្ខា (នេះ) ហៅថា ចិត្តមិនឋិតនៅខាងក្នុង ។ ម្នាលអាវុសោ ទាំងឡាយ មួយវិញទៀត ភិក្ខុ ព្រោះលះបង់​នូវ​សុខផង ។បេ។ បានដល់ នូវចតុត្ថជ្ឈាន ហើយ​សម្រេចសម្រាន្តនៅ​ដោយឥរិយាបថទាំង ៤ ។ ភិក្ខុនោះ រមែង​មានវិញ្ញាណ​មិនបានរលឹក ទៅតាម​អទុក្ខមសុខ មិនប្រាថ្នាដោយ សេចក្ដីត្រេកអរ ក្នុង អទុក្ខមសុខ មិន​ជាប់​ចំពាក់ដោយសេចក្ដីត្រេកអរ ក្នុង​អទុក្ខម​សុខ មិនប្រកបព្រមដោយ សេចក្ដីត្រេកអរ ក្នុងអទុក្ខមសុខ (នេះ) ហៅថា ចិត្តមិនឋិតនៅខាងក្នុង ។ ម្នាលអាវុសោ ទាំងឡាយ យ៉ាងនេះឯង ហៅថា ចិត្ត​មិនឋិត​នៅ​ខាង​ក្នុង ។ </p>
        <p><a class='ref km' id='km123' href='#km123'>១២៣</a>ម្នាលអាវុសោទាំងឡាយ ចុះសេចក្ដីតក់ស្លុតព្រោះមិនប្រកាន់ មាំនោះ តើដូចម្ដេច ។ ម្នាលអាវុសោទាំងឡាយ បុថុជ្ជនក្នុងលោកនេះ មិន ចេះដឹងពុទ្ធវចនៈ មិនបានឃើញព្រះអរិយៈ មិនឈ្លាស​វៃ​ក្នុង​អរិយធម៌ មិន បានទូន្មានខ្លួនក្នុងអរិយធម៌ មិនឃើញសប្បុរស មិនឈ្លាសវៃក្នុងសប្បុរិស-ធម៌ មិន​ទូន្មាន​ខ្លួនក្នុងសប្បុរិសធម៌ រមែងពិចារណាឃើញនូវរូបថាជាខ្លួន ឬឃើញនូវខ្លួនថាមានរូប ឃើញ​នូវ​រូប​ថា​​មាន​ក្នុងខ្លួន ឃើញនូវខ្លួនថាមាន ក្នុងរូប ។ រូបនោះ របស់បុគ្គលនោះ រមែងប្រែប្រួលទៅជា​ដទៃ ។ បុគ្គល​​នោះ រមែងមានវិញ្ញាណត្រឡប់ទៅតាមសេចក្ដីប្រែប្រួលនៃរូប ព្រោះភាវៈនៃរូប ប្រែប្រួលទៅជាដទៃ ។ ឯសេចក្ដីតក់ស្លុត និងហេតុជាទីកើតឡើងនៃ​អកុសលធម៌ ដែលកើតអំពីការត្រឡប់ ទៅតាមសេចក្ដី​ប្រែប្រួល​នៃរូប រមែងគ្របសង្កត់ចិត្ត របស់បុគ្គលនោះ ។ បុគ្គលនោះ ព្រោះតែសេចក្ដីគ្រប សង្កត់ចិត្ត ក៏​ប្រកប​ដោយ​សេចក្ដីខ្លាចផង ប្រកបដោយសេចក្ដីចង្អៀតចង្អល់ ផង ប្រកបដោយ​សេចក្ដី​អាឡោះ​អាល័យ​​​ផង រមែងតក់ស្លុត ព្រោះមិន ប្រកាន់មាំ ។ បុគ្គលពិចារណា ឃើញនូវវេទនា ... សញ្ញា ... សង្ខារ ... បុគ្គល ពិចារណាឃើញនូវវិញ្ញាណថាជាខ្លួន ឬឃើញនូវខ្លួនថាមានវិញ្ញាណ ឃើញ វិញ្ញាណថា​មាន​ក្នុង​ខ្លួន ឬឃើញខ្លួនថាមានក្នុងវិញ្ញាណ ។ វិញ្ញាណនោះ របស់បុគ្គលនោះ ក៏ប្រែប្រួលទៅជាដទៃ ។ បុគ្គលនោះ រមែងមានវិញ្ញាណ ត្រឡប់ទៅ តាមសេចក្ដីប្រែប្រួល នៃវិញ្ញាណ ព្រោះភាវៈ​នៃវិញ្ញាណ​ប្រែប្រួល​ទៅជា​ដទៃ ។ ឯសេចក្ដីតក់ស្លុតនិងហេតុ ជាទីកើតឡើងនៃអកុសលធម៌ ដែល​កើតអំពីការ​ត្រឡប់​ទៅ​តាម នូវសេចក្ដីប្រែប្រួលនៃ វិញ្ញាណរមែងគ្រប សង្កត់ចិត្ត​របស់បុគ្គលនោះ ។ បុគ្គលនោះ ព្រោះតែ​សេចក្ដី​គ្រប សង្កត់ចិត្ត ក៏ប្រកបដោយសេចក្ដី​ខ្លាចផង ប្រកបដោយសេចក្ដីចង្អៀតចង្អល់ផង ប្រកប​ដោយ​សេចក្ដីអាឡោះអាល័យ​ផង រមែងតក់ស្លុតព្រោះមិនប្រកាន់មាំ ។ ម្នាលអាវុសោទាំងឡាយ សេចក្ដី​តក់​ស្លុតព្រោះមិនប្រកាន់មាំយ៉ាងនេះឯង ។</p>
        <p><a class='ref km' id='km124' href='#km124'>១២៤</a>ម្នាលអាវុសោទាំងឡាយ ចុះសេចក្ដីមិនតក់ស្លុតព្រោះមិន ប្រកាន់មាំ តើដូចម្ដេច ។ ម្នាលអាវុសោទាំងឡាយ អរិយសាវ័កក្នុងសាសនា នេះ ជាអ្នកចេះដឹង​ពុទ្ធវចនៈ បានឃើញព្រះអរិយៈ ឈ្លាស​វៃ​ក្នុងអរិយធម៌ ទូន្មានខ្លួនក្នុងអរិយធម៌ បានឃើញសប្បុរស ឈ្លាសវៃក្នុងសប្បុរិសធម៌ បាន ទូន្មាន​ខ្លួន​សប្បុរិសធម៌ រមែងមិនពិចារណាឃើញនូវរូបថាជាខ្លួន មិនឃើញ នូវខ្លួនថាមានរូប មិនឃើញរូបថា​មាន​ក្នុង​ខ្លួន មិនឃើញខ្លួនថាមានក្នុងរូប ។ រូបនេះ របស់បុគ្គលនោះ ក៏ប្រែប្រួលទៅជា​ដទៃ ។ បុគ្គល នោះ ក៏រមែងមាន​វិញ្ញាណ មិនបានត្រឡប់ទៅតាម នូវសេចក្ដីប្រប្រួលនៃរូប ព្រោះតែភាវៈ នៃរូប ប្រែប្រួល​ទៅ​ជា​ដទៃ​ឡើយ ។ ឯសេចក្ដីតក់​ស្លុត និងហេតុជាទីកើត ឡើង នៃអកុសលធម៌ ដែលកើតអំពី​ការ​ត្រឡប់​ទៅ​តាម​ នូវសេចក្ដីប្រែប្រួល នៃរូប រមែងមិន គ្របសង្កប់ចិត្តរបស់បុគ្គលនោះទេ ។ បុគ្គលនោះ ព្រោះតែ​សេចក្ដី​មិនគ្របសង្កត់ចិត្ត ក៏មិនបានប្រកបដោយសេចក្ដីខ្លាចផង មិនប្រកប​ដោយសេចក្ដី​ចង្អៀត​ចង្អល់​ផង មិនប្រកបដោយសេចក្ដីអាឡោះអាល័យ ផង​ រមែងមិនតក់ស្លុត ព្រោះមិនប្រកាន់មាំ ។ បុគ្គលមិន​បានពិចារណា ឃើញនូវវេទនា ... សញ្ញា ... សង្ខារ ... បុគ្គលមិនបានពិចារណា ឃើញនូវ វិញ្ញាណថាជាខ្លួន មិន​ឃើញខ្លួនថាមានវិញ្ញាណ មិនឃើញវិញ្ញាណថា មានក្នុងខ្លួន មិនឃើញខ្លួនថាមានក្នុង​វិញ្ញាណ ។ វិញ្ញាននោះ របស់​បុគ្គល នោះ ប្រែប្រួលទៅជាដទៃ ។ បុគ្គលនោះ រមែងមានវិញ្ញាណ មិនបានត្រឡប់ ទៅ​តាមសេចក្ដី​ប្រែប្រួល​នៃវិញ្ញាណ ព្រោះភាវៈនៃវិញ្ញាណ ប្រែប្រួលទៅជា ដទៃទេ ។ ឯសេចក្ដីតក់ស្លុត​និងហេតុ​ជាទី​កើត​ឡើង​នៃអកុសលធម៌ ដែល កើតឡើងអំពីការត្រឡប់ទៅតាមនូវសេចក្ដីប្រែប្រួលនៃវិញ្ញាណ រមែងមិន​គ្រប​សង្កត់ចិត្ត របស់បុគ្គលនោះឡើយ ។ បុគ្គលនោះ ព្រោះតែសេចក្ដីមិន គ្របសង្កត់ចិត្ត ក៏មិនបាន​ប្រកប​ដោយសេចក្ដីខ្លាចផង មិនប្រកបដោយ សេចក្ដីចង្អៀតចង្អល់ផង មិនប្រកបដោយសេចក្ដី​អាឡោះអាល័យ​ផង រមែង មិនតក់ស្លុត ព្រោះមិន ប្រកាន់មាំ ។ ម្នាលអាវុសោទាំងឡាយ សេចក្ដី​មិនតក់​ស្លុត ព្រោះ​មិនប្រកាន់មាំ យ៉ាងនេះឯង ។</p>
        <p><a class='ref km' id='km125' href='#km125'>១២៥</a>ម្នាលអាវុសោទាំងឡាយ ព្រះមានព្រះភាគ ទ្រង់សំដែងនូវ ឧទ្ទេសណា ដល់យើង​ទាំងឡាយ ដោយសង្ខេប មិនបានចែកអត្ថដោយ ពិស្ដារ ស្រាប់តែទ្រង់ក្រោក​អំពីអាសនៈ ស្ដេចចូលទៅ​កាន់​វិហារ​ គឺទ្រង់ត្រាស់ ថា ម្នាលភិក្ខុទាំងឡាយ កាលបើ​ភិក្ខុនោះពិចារណាហើយ វិញ្ញាណរបស់ភិក្ខុ នោះ មិន​រាត់រាយមិនខ្ចាត់ខ្ចាយទៅខាងក្រៅ មិនឋិតនៅខាងក្នុង មិនតក់ ស្លុត ព្រោះមិនប្រកាន់មាំ ម្នាលភិក្ខុទាំងឡាយ កាលភិក្ខុ​នោះ មានវិញ្ញាណ មិនរាត់រាយ មិនខ្ចាត់ខ្ចាយទៅខាងក្រៅ មិនឋិត​នៅ​ខាង​ក្នុង មិនតក់ស្លុត ព្រោះមិនប្រកាន់មាំហើយ ឯការកើតឡើងព្រម មានព្រម នៃជាតិ ជរា មរណៈ និងទុក្ខ រមែង​មិនមានតទៅទៀត ដោយប្រកាន់យ៉ាងណា ៗ ម្នាល ភិក្ខុទាំងឡាយ ភិក្ខុគប្បី​ពិចារណា​ដោយប្រការ​យ៉ាង​នោះ ៗ ចុះ ម្នាល អាវុសោ​ទាំងឡាយ នេះឯងឧទ្ទេស ដែលព្រះមានព្រះភាគទ្រង់សំដែង ដោយសង្ខេប មិនបានចែកអត្ថដោយពិស្ដារ ខ្ញុំយល់ច្បាស់នូវអត្ថដោយ ពិស្ដារយ៉ាងនេះឯង បើលោកមានអាយុ​ទាំងឡាយ ប្រាថ្នា (ចង់ដឹង) គប្បី ចូលទៅគាល់ព្រះមានព្រះភាគ ហើយសួរសេចក្ដីនេះថែមទៀតចុះ បើ​ព្រះមានព្រះភាគ ទ្រង់ព្យាករ ដល់យើងទាំងឡាយ យ៉ាងណា អ្នកទាំង ឡាយ គប្បីចាំទុកនូវសេចក្ដីនោះ យ៉ាង​នោះចុះ ។</p>
        <p><a class='ref km' id='km126' href='#km126'>១២៦</a>លំដាប់នោះ ភិក្ខុទាំងនោះ ត្រេកអរ អនុមោទនានឹងភាសិត របស់ព្រះមហា កច្ចានៈមានអាយុ ហើយ​ក៏ក្រោកអំពីអាសនៈ នាំគ្នាចូលទៅ គាល់ព្រះមានព្រះភាគ លុះចូលទៅដល់ ក្រាបថ្វាយបង្គំ ព្រះមានព្រះភាគ ហើយអង្គុយក្នុងទីសមគួរ ។ លុះភិក្ខុទាំងនោះអង្គុយក្នុងទីសមគួរ​រួចហើយ ក៏ក្រាប​បង្គំ​ទូល​ព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ព្រះមាន ព្រះភាគ ទ្រង់សំដែងឧទ្ទេស​ណាដល់យើង​ខ្ញុំ​ព្រះអង្គទាំងឡាយ ដោយ សង្ខេប មិនបានចែកអត្ថដោយពិស្ដារ ស្រាប់តែទ្រង់ក្រោកអំពីអាសនៈ ស្ដេច​ចូល​ទៅកាន់​វិហារ គឺទ្រង់ត្រាស់ថា ម្នាលភិក្ខុទាំងឡាយ កាលបើភិក្ខុនោះ ពិចារណាហើយ វិញ្ញាណ​របស់​ភិក្ខុ​នោះ មិនរាត់រាយ មិនខ្ចាត់ខ្ចាយទៅ ខាងក្រៅ មិនឋិតនៅខាងក្នុង ហើយមិនតក់ស្លុត ព្រោះមិន​ប្រកាន់​មាំ ម្នាល ភិក្ខុទាំងឡាយ កាលបើ ភិក្ខុនោះ មានវិញ្ញាណមិនរាត់រាយ មិនខ្ចាត់ខ្ចាយ ទៅខាងក្រៅ មិន​ឋិតនៅខាងក្នុង មិនតក់ស្លុត ព្រោះមិនប្រកាន់មាំហើយ ឯការកើតឡើងព្រម មានព្រមនៃជាតិ ជរា មរណៈ និងទុក្ខ រមែងមិនមាន តទៅទៀត ដោយប្រការយ៉ាងណា ៗ ភិក្ខុគប្បីពិចារណា ដោយ ប្រការ​យ៉ាង​នោះ ៗ ចុះ បពិត្រព្រះអង្គដ៏ចម្រើន កាលដែលព្រះមានព្រះភាគ​សេ្ដចចេញ ទៅមិនយូរប៉ុន្មាន ខ្ញុំព្រះអង្គទាំងនោះ ក៏មានសេចក្ដីត្រិះរិះដូច្នេះថា ម្នាល អាវុសោទាំងឡាយ ព្រះមានព្រះភាគទ្រង់​សំដែង​ឧទ្ទេស​នេះ​ ដល់​យើង ទាំងឡាយ ដោយសង្ខេប មិនបានចែកអត្ថ ដោយពិស្ដារ ស្រាប់តែ​ទ្រង់​ក្រោក​អំពី​អាសនៈ ស្ដេចចូលទៅកាន់វិហារ គឺទ្រង់ត្រាស់ថា ម្នាលភិក្ខុ ទាំងឡាយ កាលបើភិក្ខុនោះពិចារណា​ហើយ វិញ្ញាណ​របស់ភិក្ខុនោះ មិន រាត់រាយ មិនខ្ចាត់ខ្ចាយទៅខាងក្រៅ មិនឋិតនៅខាងក្នុង មិនតក់ស្លុត ព្រោះ មិនប្រកាន់មាំ ម្នាលភិក្ខុទាំងឡាយ កាលបើ​ភិក្ខុនោះ មានវិញ្ញាណមិនរាត់ រាយ មិនខ្ចាត់ខ្ចាយ​ទៅ​ខាង​ក្រៅ មិនឋិតនៅខាងក្នុង មិនតក់ស្លុត ព្រោះមិន ប្រកាន់មាំហើយ ឯការកើតព្រម មានព្រម នៃជាតិ ជរា មរណៈ និងទុក្ខ រមែងមិនមានតទៅទៀត ដោយប្រការយ៉ាងណា ៗ ភិក្ខុគប្បីពិចារណា ដោយ​ប្រការ​យ៉ាង​នោះ ៗ ចុះ ឧទ្ទេសដែល ព្រះមានព្រះភាគទ្រង់សំដែង ដោយសង្ខេប មិនចែកអត្ថដោយពិស្ដារនេះ តើនរណាហ្ន៎ នឹងចែកអត្ថ ដោយពិស្ដារបាន បពិត្រព្រះអង្គដ៏ចម្រើន ខ្ញុំព្រះអង្គទាំងនោះ ក៏មានសេចក្ដី​ត្រិះរិះ​​ដូច្នេះថា ព្រះមហាកច្ចានៈមានអាយុនេះឯង ព្រះសាស្ដាសរសើរផង សព្រហ្មចារី ទាំងឡាយ​ជា​អ្នក​ប្រាជ្ញ លើក​តម្កើងផង ឯឧទ្ទេសដែលព្រះមាន ព្រះភាគ ទ្រង់​សំដែង​ដោយ​សង្ខេប មិន​​ចែកអត្ថដោយពិស្ដារនេះ មាន​​តែ​ព្រះមហាកច្ចានៈមានអាយុ ទើប​អាច​ចែកអត្ថដោយពិស្ដារបាន បើដូច្នោះ គួរតែយើងទាំងឡាយ នាំគ្នាចូលទៅរកព្រះមហា កច្ចានៈមានអាយុ លុះ ចូលទៅដល់​ហើយ គប្បី​សួរ​សេចក្ដី​នេះ​ នឹង​ព្រះមហាកច្ចានៈ​មានអាយុ បពិត្រព្រះអង្គដ៏ចម្រើន លំដាប់នោះ ខ្ញុំ​ព្រះអង្គទាំងឡាយ ក៏នាំគ្នាចូលទៅ រក​ព្រះមហាកច្ចានៈមានអាយុ លុះ​ចូល​ទៅ​ដល់​ហើយ ក៏បានសួរសេចក្ដីនេះ នឹងព្រះមហា កច្ចានៈមានអាយុ បពិត្រព្រះអង្គ​ដ៏ចម្រើន ឯព្រះមហាកច្ចានៈ មានអាយុក៏បានចែកអត្ថ ដោយអាការទាំង​នេះ ដោយបទ​ទាំង​នេះ ដោយ ព្យញ្ជនៈទាំងនេះ ដល់ខ្ញុំព្រះអង្គទាំងឡាយ ។</p>
        <p><a class='ref km' id='km127' href='#km127'>១២៧</a>ព្រះមានព្រះភាគទ្រង់ត្រាស់ថា ម្នាលភិក្ខុទាំងឡាយ មហា-កច្ចានៈជាបណ្ឌិត ម្នាលភិក្ខុ​ទាំងឡាយ មហាកច្ចានៈមាន​បញ្ញាច្រើន ម្នាល ភិក្ខុទាំង​ឡាយ បើអ្នកទាំងឡាយសួរសេចក្ដីនេះ នឹង​តថាគត​ទៀត តថាគត ក៏គប្បីព្យាករ ដូចជា​សេចក្ដី ដែលមហាកច្ចានៈបានព្យាកររួចហើយយ៉ាងនុ៎ះ​ដែរ នេះ​ហើយ​ជា​សេចក្ដី​របស់ឧទ្ទេសនោះ អ្នក​ទាំងឡាយ​​គប្បីចាំទុកនូវ សេចក្ដីនោះ យ៉ាងនេះចុះ ។ លុះព្រះមានព្រះភាគ ទ្រង់មាន ព្រះពុទ្ធដីកា​ដូច្នេះ​ចប់​ហើយ ភិក្ខុទាំងឡាយ ក៏មានចិត្តត្រេកអរ រីករាយ នឹងភាសិតរបស់​ព្រះមានព្រះភាគ ។</p>
        <p>ចប់ ឧទ្ទេសវិភង្គសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
