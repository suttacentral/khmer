<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn11' lang='km'>
        <header>
            <ul>
                <li>សីហនាទវគ្គ</li>
            </ul>
            <h1>ចូឡសីហនាទសូត្រ ទី ១</h1>
        </header>
        <p><a class='ref km' id='km153' href='#km153'>១៥៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ គង់នៅក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ លំដាប់នោះ ព្រះមានព្រះភាគទ្រង់ត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ដូច្នេះ ។ ភិក្ខុទាំងឡាយនោះ បានទទួលភាសិតរបស់ព្រះមានព្រះភាគថា បពិត្រព្រះអង្គ​ដ៏​​​ចម្រើន។</p>
        <p><a class='ref km' id='km154' href='#km154'>១៥៤</a>ព្រះមានព្រះភាគទ្រង់ត្រាស់យ៉ាងនេះថា ម្នាលភិក្ខុទាំងឡាយ សមណៈ (ទី ១) (គឺសោតាបន្ន) មានតែក្នុងសាសនានេះ សមណៈទី ២ (គឺ​សកិ-​ទា​គាមី) ក៏មានតែក្នុងសាសនានេះ សមណៈទី ៣ (គឺអនាគាមី) ក៏មាន​តែ​ក្នុង​សាសនា​​​នេះ សមណៈទី ៤ (គឺអរហន្ត) ក៏មានតែក្នុងសាសនានេះ វាទៈ (គឺទិដ្ឋិ​៦​២) របស់សាសនាដទៃ សូន្យចាកសមណៈទាំងឡាយ (ដែលស្ថិត​នៅ​ក្នុង​ផល​ទាំង​៤ពួក) នឹងសមណៈទាំងឡាយដទៃ (ដែលស្ថិតនៅក្នុងមគ្គ​ទាំង​ ៤ ពួក​ជា​ដើម​) ម្នាលភិក្ខុទាំងឡាយ អ្នកទាំងឡាយចូរបន្លឺ នូវសីហនាទដោយប្រពៃ យ៉ាងនេះឯងចុះ ។ ម្នាលភិក្ខុទាំងឡាយ ហេតុនុ៎ះរមែងមាន គឺពួកបរិព្វាជក ជាអន្យតិរ្ថិយក្នុងលោកនេះ សមជានិយាយយ៉ាងនេះថា លោកមាន​អាយុ​ទាំងឡាយ បានអ្វីជាគ្រឿងអាង បានអ្វីជាកំឡាំង ដែលជាហេតុ​ឲ្យ​លោក​មាន​អាយុ​ទាំងឡាយ ពិចារណាឃើញច្បាស់​ក្នុងខ្លួន ហើយពោលយ៉ាងនេះថា សមណៈ (ទី ១) មានតែក្នុង​សាសនានេះ សមណៈទី ២ មានតែក្នុង​សាសនា​នេះ សមណៈទី ៣ មានតែក្នុង​សាសនានេះ សមណៈទី ៤ មានតែក្នុង​សាសនា​នេះ វាទៈ​របស់​សាសនា​ដទៃសូន្យចាក​សមណៈ​ទាំងឡាយ នឹងសមណៈ​ទាំងឡាយដទៃ ម្នាលភិក្ខុទាំងឡាយ បើពួក​បរិព្វាជកជាអន្យតិរ្ថិយ​និយាយ​យ៉ាង​​នេះ អ្នកទាំងឡាយ​ត្រូវនិយាយ​យ៉ាងនេះ​វិញថា ម្នាលអាវុសោ​ទាំងឡាយ មាន​ធម៌​ ៤ យ៉ាងដែលព្រះមាន​ព្រះភាគអរហន្ត​សម្មាសម្ពុទ្ធ​អង្គនោះ ទ្រង់​ជ្រាបទ្រង់ឃើញ ទ្រង់បាន​សម្តែងហើយ ដល់យើងទាំងឡាយជាធម៌នាំ​ឲ្យ​​យើង​ទាំងឡាយ​ ពិចារណា​ឃើញច្បាស់​ក្នុងខ្លួន ហើយនិយាយ​យ៉ាងនេះថា សមណៈ (ទី ១) មានតែក្នុង​សាសនានេះ សមណៈទី ២ ក៏មានតែ​ក្នុងសាសនា​នេះ សមណៈទី ៣ ក៏មាន​តែក្នុង​សាសនានេះ សមណៈទី ៤ ក៏មានតែ​ក្នុង​សាសនា​​​​​នេះ វាទៈ​របស់សាសនា​ដទៃសូន្យចាកសមណៈ​ទាំងឡាយ នឹង​សមណៈ​​​​​ទាំងឡាយដទៃ ធម៌ទាំង​ ៤ ប្រការ តើដូចម្តេច ម្នាលអាវុសោ​ទាំង​ឡាយ គឺយើងទាំងឡាយ មានសេចក្តី​ជ្រះថ្លា​ក្នុងព្រះសាស្តា ១ មានសេចក្តី​ជ្រះ​ថ្លា​ក្នុង​ព្រះធម៌ ១ មានភាវៈ​ជាអ្នក​ធ្វើឲ្យ​បរិបូណ៌​ក្នុងសីល​ទាំងឡាយ ១ ពួក​សហធម្មិកដែលជាគ្រហស្ថក្តី ជាបព្វជិតក្តី ក៏ជាទី​ស្រឡាញ់ ជាទីពេញចិត្ត ១ ម្នាលអាវុសោ​ទាំងឡាយ ធម៌ទាំង​ ៤ ប្រការនេះឯង ដែលព្រះមាន​ព្រះភាគ​ជា​អរហន្ត​សម្មាសម្ពុទ្ធ​អង្គនោះ ទ្រង់ជ្រាបទ្រង់ឃើញ ទ្រង់បាន​សម្តែងហើយ ដល់​យើង​​ទាំងឡាយ ជាធម៌​នាំឲ្យ​យើងទាំងឡាយ​ពិចារណាឃើញ​ច្បាស់ក្នុងខ្លួន ហើយ​​​និយាយ​យ៉ាងនេះថា សមណៈ (ទី ១) មានតែក្នុង​សាសនានេះ សមណៈ​ទី​ ២ ក៏មានតែ​ក្នុង​សាសនានេះ សមណៈទី ៣ ក៏មានតែក្នុង​សាសនានេះ សមណៈទី​ ៤ ក៏មានតែ​ក្នុង​សាសនានេះ វាទៈ​របស់សាសនា​ដទៃសូន្យ​ចាក​សមណៈ​​​​ទាំងឡាយ នឹង​សមណៈ​ទាំងឡាយ​ដទៃ ។ ម្នាលភិក្ខុ​ទាំងឡាយ គង់​មាន​​ហេតុ​ជាទំនង​យ៉ាងនេះ គឺពួក​បរិព្វាជកជាអន្យតិរ្ថិយ គប្បីនិយាយយ៉ាង​នេះ​​​ថា យើងទាំងឡាយមានសេចក្តីជ្រះថ្លាក្នុងព្រះសាស្តា ដែលជា​សាស្តា​របស់​ពួ​កយើងដែរ យើងទាំងឡាយមានសេចក្តីជ្រះថ្លាក្នុងព្រះធម៌ ដែលជា​ធម៌​របស់ពួកយើងដែរ យើងទាំងឡាយបានធ្វើឲ្យបរិបូណ៌ ក្នុងសីលទាំងឡាយ ដែលជាសីលរបស់ពួកយើងដែរ ពួកសហធម្មិក គឺគ្រហស្ថនិងបព្វជិត ក៏ជាទី​ស្រឡាញ់ ជាទីពេញចិត្ត របស់យើងទាំងឡាយដែរ ។ ម្នាលអាវុសោទាំងឡាយ កាល​បើយ៉ាងនេះ ពួកលោកនិងពួកយើងមានសេចក្តីប្លែកគ្នាត្រង់ណា មាន​អធិប្បាយ​​​​ដូចម្តេច មានការធ្វើឲ្យផ្សេងគ្នាដូចម្តេច ។ ម្នាលភិក្ខុទាំងឡាយ ពួក​បរិព្វាជកជាអន្យតិរ្ថិយ គង់និយាយយ៉ាងនេះ អ្នកទាំងឡាយត្រូវនិយាយ​យ៉ាង​នេះ​ថា ម្នាលអាវុសោទាំងឡាយ ទីបំផុតនៃសេចក្តីជ្រះថ្លាមានតែ ១ ឬមាន​ច្រើន​ ។ ម្នាលភិក្ខុទាំងឡាយ ពួកបរិព្វាជកជាអន្យតិរ្ថិយ កាលដែល​​ព្យាករ​ឲ្យ​ត្រូវគប្បីព្យាករយ៉ាងនេះថា ម្នាលអាវុសោទាំងឡាយ ឯទីបំផុនៃសេចក្តី​ជ្រះ​ថ្លា​​ មានតែមួយមិនមានច្រើនទេ ។ អ្នកទាំងឡាយត្រូវសួរថា ម្នាលអាវុសោ​ទាំង​ឡាយ ទីបំផុតនៃសេចក្តីជ្រះថ្លានោះ ជារបស់បុគ្គលប្រកបដោយរាគៈ ឬជា​របស់​​​​​បុគ្គលប្រាសចាករាគៈ ។ ម្នាលភិក្ខុទាំងឡាយ ពួកបរិព្វាជកអន្យតិរ្ថិយ កាល​ដែលព្យាករឲ្យត្រូវ គប្បីព្យាករយ៉ាងនេះថា ម្នាលអាវុសោទាំងឡាយ ឯ​ទី​បំផុតនៃសេចក្តីជ្រះថ្លានោះ ជារបស់បុគ្គលប្រាសចាករាគៈ ទីបំផុតនៃសេចក្តី​ជ្រះថ្លា​នោះ មិនមែនជារបស់បុគ្គលដែលប្រកបដោយរាគៈទេ ។ អ្នកទាំង​ឡាយ​​ត្រូវ​សួរថា ទីបំផុតនៃសេចក្តីជ្រះថ្លានោះ ជារបស់បុគ្គល​ប្រកប​ដោយ​ទោសៈ ឬជារបស់បុគ្គលប្រាសចាកទោសៈ ។ ម្នាលភិក្ខុទាំងឡាយ ពួកបរិព្វា​ជក​ ជាអន្យតិរ្ថិយ កាលដែលព្យាករឲ្យត្រូវ គប្បីព្យាករយ៉ាងនេះថា ម្នាលអាវុសោ​ទាំងឡាយ ទីបំផុតនៃសេចក្តីជ្រះថ្លានោះ ជារបស់បុគ្គលប្រាសចាកទោសៈ ទីបំផុតនៃសេចក្តីជ្រះថ្លានោះ មិនមែនជារបស់បុគ្គល ប្រកបដោយ​ទោសៈ​ទេ ។ អ្នកទាំងឡាយត្រូវសួរថា ម្នាលអាវុសោទាំងឡាយ ទីបំផុតនៃសេចក្តី​ជ្រះថ្លា​នោះ ជារបស់បុគ្គលប្រកបដោយមោហៈ ឬជារបស់បុគ្គលប្រាសចាកមោហៈ ។ ម្នាលភិក្ខុទាំងឡាយ ពួកបរិព្វាជកជាអន្យតិរ្ថិយ កាលព្យាករឲ្យត្រូវគប្បីព្យាករ​យ៉ាង​នេះថា ម្នាលអាវុសោទាំងឡាយ ទីបំផុតនៃសេចក្តីជ្រះថ្លានោះ ជារបស់​បុគ្គល​ប្រាសចាកមោហៈ ទីបំផុតនៃសេចក្តីជ្រះថ្លានោះ មិនមែនជារបស់បុគ្គល ដែល​ប្រកបដោយមោហៈទេ ។ អ្នកទាំងឡាយត្រូវសួរថា ម្នាលអាវុសោ​ទាំង​ឡាយ ទីបំផុតនៃសេចក្តីជ្រះថ្លានោះ ជារបស់បុគ្គលប្រកបដោយតណ្ហា ឬ​ជា ​រ​បស់បុគ្គលប្រាសចាកតណ្ហា ។ ម្នាលភិក្ខុទាំងឡាយ ពួកបរិព្វាជកជាអន្យតិរ្ថិយ កាល​ព្យាករដោយត្រឹមត្រូវ គប្បីព្យាករយ៉ាងនេះថា ទីបំផុតនៃសេចក្តី​ជ្រះថ្លា​នោះ ជារបស់បុគ្គលប្រាសចាកតណ្ហា ទីបំផុតនៃសេចក្តីជ្រះថ្លានោះ មិនមែ​ន​ជា​របស់បុគ្គលប្រកបដោយតណ្ហាទេ ។ អ្នកទាំងឡាយត្រូវសួរថា ម្នាល​អាវុសោ​ទាំងឡាយ ទីបំផុតនៃសេចក្តីជ្រះថ្លានោះ ជារបស់បុគ្គលប្រកបដោយឧបាទាន ឬជារបស់បុគ្គលមិនមានឧបាទាន ។ ម្នាលភិក្ខុទាំងឡាយ ពួកបរិព្វាជក ជាអន្យតិរ្ថិយ កាលព្យាករដោយត្រឹមត្រូវ គប្បីព្យាករយ៉ាងនេះថា ម្នាលអាវុសោ​ទាំងឡាយ ទីបំផុតនៃសេចក្តីជ្រះថ្លានោះ ជារបស់បុគ្គលមិនមានឧបាទាន ទីបំផុតនៃសេចក្តីជ្រះថ្លានោះ មិនមែនជារបស់បុគ្គលប្រកបដោយឧបាទាន ទេ ។ អ្នកទាំងឡាយត្រូវសួរថា ម្នាលអាវុសោទាំងឡាយ ទីបំផុតនៃសេចក្តី​ជ្រះថ្លា​នោះ ជារបស់បណ្ឌិត ឬជារបស់បុគ្គលមិនមែនជាបណ្ឌិត ។ ម្នាលភិក្ខុ​ទាំងឡាយ ពួកបរិព្វាជកជាអន្យតិរ្ថិយ កាលព្យាករដោយត្រឹមត្រូវគប្បីព្យាករ​យ៉ាង​នេះថា ម្នាលអាវុសោទាំងឡាយ ទីបំផុតនៃសេចក្តីជ្រះថ្លានោះ ជា​របស់​បណ្ឌិត ទីបំផុតនៃសេចក្តីជ្រះថ្លានោះ មិនមែនជារបស់បុគ្គលដែលមិនមែន​ជា​បណ្ឌិត​ទេ ។ អ្នកទាំងឡាយត្រូវសួរថា ម្នាលអាវុសោទាំងឡាយ ទីបំផុតនៃ​សេចក្តី​​ជ្រះថ្លានោះ ជារបស់បុគ្គលដែលនៅមានត្រេកអរ នៅមានក្រោធ ឬជា​របស់​​បុគ្គលដែលមិនមានត្រេកអរ នឹងមិនមានក្រោធ ម្នាលភិក្ខុទាំងឡាយ ពួក​បរិព្វាជកជាអន្យតិរ្ថិយ កាលដែលព្យាករដោយត្រឹមត្រូវ គប្បីព្យាករយ៉ាងនេះ​ថា ទីបំផុតនៃសេចក្តីជ្រះថ្លានោះ ជារបស់បុគ្គលមិនមានត្រេកអរ មិន​មាន​ក្រោធ ទីបំផុតនៃសេចក្តីជ្រះថ្លានោះ មិនមែនជារបស់បុគ្គលនៅមានត្រេកអរ នៅមានក្រោធទេ ។ អ្នកទាំងឡាយត្រូវសួរថា ម្នាលអាវុសោទាំងឡាយ ទី​បំផុត​នៃ​​​សេចក្តីជ្រះថ្លានោះ ជារបស់បុគ្គលមានបបញ្ចធម៌ជាទីត្រេកអរមា​ន​សេចក្តី​​​​ត្រេកអរក្នុង​បបញ្ចធម៌ ឬជារបស់បុគ្គលមិនមាន​បបញ្ចធម៌ ជាទីត្រេកអរ មិន​មាន​​សេចក្តីត្រេកអរ​ក្នុង​បបញ្ចធម៌​ ។ ម្នាលភិក្ខុទាំងឡាយ ពួកបរិព្វាជកជា​អន្យតិរ្ថិយ កាលព្យាករ​ដោយត្រឹមត្រូវ គប្បីព្យាករ​យ៉ាងនេះថា ម្នាលអាវុសោ​ទាំងឡាយ ទីបំផុត​នៃសេចក្តីជ្រះថ្លានោះ ជារបស់បុគ្គល​មិនមាន​បបញ្ចធម៌​ជា​ទី​ត្រេកអរ មិនមាន​សេចក្តីត្រេកអរ​ក្នុងបបញ្ចធម៌ ទីបំផុតនៃសេចក្តីជ្រះថ្លានោះ មិន​មែនជារបស់បុគ្គល​ មាន​បបញ្ចធម៌​ជាទីត្រេកអរ មានសេចក្តី​ត្រេកអរ​ក្នុង​បបញ្ច​​​​​ធម៌​ទេ ។</p>
        <p><a class='ref km' id='km155' href='#km155'>១៥៥</a>ម្នាលភិក្ខុទាំងឡាយ ទិដ្ឋិនេះមាន ២ ប្រការគឺ ភវទិដ្ឋិ១ វិភវទិដ្ឋិ១ ។ ម្នាលភិក្ខុទាំងឡាយ ក៏ពួកសមណៈឬព្រាហ្មណ៍ណាមួយ ជាអ្នក​តោង​​ជាប់នឹងភវទិដ្ឋិ ចូលទៅកាន់ភវទិដ្ឋិ ចុះស៊ប់កាន់ភវទិដ្ឋិ ពួកសមណៈ ឬព្រាហ្មណ៍នោះក៏ស្អប់ខ្ពើមវិភវទិដ្ឋិ។ ម្នាលភិក្ខុទាំងឡាយ ពួកសមណៈឬ​ព្រាហ្មណ៍​​​​​ណាមួយ ជាអ្នកតោងជាប់នៅនឹងវិភវទិដ្ឋិ ចូលទៅកាន់វិភវទិដ្ឋិ ចុះ​ស៊ប់​កាន់​​​​​​វិភវទិដ្ឋិ ពួកសមណៈឬព្រាហ្មណ៍នោះក៏ស្អប់ខ្ពើមភវទិដ្ឋិ​ ។ ម្នាល​ភិក្ខុ​ទាំងឡាយ ពួកសមណៈឬព្រាហ្មណ៍ណាមួយមិនដឹងច្បាស់ នូវសេចក្តី​កើត​ឡើង​​​​ផង នូវសេចក្តីវិនាសផងនូវអានិសង្សផង នូវទោសផងនៃទិដ្ឋិទាំង ២ នេះ នូវ​​​សេចក្តីរលាស់ចេញនូវទិដ្ឋិទាំង ២ នោះផង តាមសេចក្តីពិតទេ តថាគត​ពោល​​​ថាពួកសមណៈឬព្រាហ្មណ៍ទាំងនោះ ជាអ្នកប្រកបដោយរាគៈ ជាអ្ន​ក​ប្រកប​​​ដោយទោសៈ ជាអ្នកប្រកបដោយមោហៈ ជាអ្នកប្រកបដោយតណ្ហា ជា​អ្នក​ប្រកបដោយឧបាទាន ជាអ្នកល្ងង់ខ្លៅអ្នកនៅមានត្រេកអរ នៅមានក្រេវ​-ក្រោធជាអ្នកមានបបញ្ចធម៌ជាទីត្រេកអរ មានសេចក្តីត្រេកអរ ក្នុងបបញ្ចធម៌ ពួក​​​សមណៈឬព្រាហ្មណ៍ទាំងនោះ មិនរួចស្រឡះចាកជាតិ ជរា មរណៈ សោក ខ្សឹកខ្សួល ទុក្ខទោមនស្សនឹងសេចក្តីចង្អៀតចង្អល់ចិត្ត រមែងមិនរួច​ស្រឡះ​ចាក​វដ្តទុក្ខឡើយ ។ ម្នាលភិក្ខុទាំងឡាយ ក៏ពួកសមណៈឬព្រាហ្មណ៍ណាមួយ ដឹង​ច្បាស់នូវសេចក្តីកើតឡើងផង នូវសេចក្តីវិនាសផង នូវអានិសង្សផង នូវ​ទោសផងនៃទិដ្ឋិទាំង ២ នេះនូវសេចក្តីរលាស់ចេញ (នូវទិដ្ឋិទាំង ២ នោះ)ផង តាម​​​​សេចក្តីពិត តថាគតពោលថា ពួកសមណៈឬព្រាហ្មណ៍ទាំងនោះ ជា​អ្នក​ប្រាសចាករាគៈ ជាអ្នកប្រាសចាកទោសៈ ជាអ្នកប្រាសចាកមោហៈ ជា​អ្នក​ប្រាស​ចាកតណ្ហាជាអ្នកមិនមានឧបាទាន ជាអ្នកចេះដឹង ជាអ្នកមិនមាន​សេចក្តី​​​ត្រេកអរ នឹងសេចក្តីក្រោធជាអ្នកមិនមានបបញ្ចធម៌ជាទីត្រេកអរ មិនមាន​សេចក្តី​​​ត្រេកអរក្នុងបបញ្ចធម៌ ពួកសមណៈឬព្រាហ្មណ៍ទាំងនោះ រមែង​រួច​ស្រឡះចាកជាតិ ជរា មរណៈ សោក ខ្សឹកខ្សួល ទុក្ខទោមនស្សនឹង​សេចក្តី​ចង្អៀត​ចង្អល់​ចិត្ត រមែងរួចស្រឡះចាកវដ្តទុក្ខ ។</p>
        <p><a class='ref km' id='km156' href='#km156'>១៥៦</a>ម្នាលភិក្ខុទាំងឡាយ ឧបាទាន(សេចក្តីប្រកាន់មាំ) នេះមាន ​៤​ប្រការ ឧបាទាន ៤ តើដូចម្តេច គឺកាមុបាទាន (សេចក្តីប្រកាន់មាំក្នុងកាម) ១ ទិដ្ឋុ​បាទាន (សេចក្តីប្រកាន់មាំក្នុងទិដ្ឋិ) ១ សីលព្វតុបាទាន (សេចក្តីប្រកាន់​មាំ​ក្នុង​​​សីលនិងវត) ១ អត្តវាទុបាទាន (សេចក្តីប្រកាន់មាំក្នុងពាក្យពោលថាខ្លួន​ប្រាណ) ១ ។ ម្នាលភិក្ខុទាំងឡាយ មានសមណព្រាហ្មណ៍ពួកមួយ ប្តេជ្ញាថាជា​អ្នក​ពោល​​​នូវការកំណត់ដឹង នូវឧបាទានទាំងអស់ តែសមណព្រាហ្មណ៍​ទាំង​នោះ មិនបញ្ញត្តនូវការកំណត់ដឹងនូវឧបាទានទាំងអស់ ដោយប្រពៃទេបញ្ញត្ត​តែ​​​ការ​កំណត់ដឹងនូវកាមុបាទាន (ប៉ុណ្ណោះ) មិនប​ញ្ញត្ត​នូវ​ការ​កំណត់​ដឹង​នូ​វ ទិ​ដ្ឋុ​បាទាន មិនបញ្ញត្តនូវការកំណត់ដឹងនូវសីលព្វតុបាទាន មិនបញ្ញត្តនូវ​ការ​កំណត់​​​​ដឹងនូវអត្តវាទុបាទានទេ ដំណើរនោះព្រោះហេតុអ្វី ព្រោះថាសមណ-​ព្រាហ្មណ៍​ដ៏ចំរើនទាំងនោះ មិនបានដឹងច្បាស់នូវហេតុទាំង ៣ ប្រការនេះតាម​សេចក្តី​ពិតឡើយ ព្រោះហេតុនោះបានជា ពួកសមណព្រាហ្មណ៍ដ៏ចំរើននោះ ប្តេជ្ញាថាជាអ្នកពោលនូវការកំណត់ដឹង នូវឧបាទានទាំងអស់ តែពួកគេទាំង​នោះ មិនបញ្ញត្តនូវការកំណត់ដឹងនូវឧបាទានទាំងអស់ ដោយប្រពៃទេបញ្ញត្ត​តែ​ការកំណត់ដឹងនូវកាមុបាទានប៉ុណ្ណោះ មិនបញ្ញត្តនូវការកំណត់​ដឹង​នូវ​ទិដ្ឋុ​-បា​ទាន មិនបញ្ញត្តនូវការកំណត់ដឹងនូវសីលព្វតុបាទាន មិនបញ្ញត្តនូវការ​កំណត់​​​ដឹង​នូវអត្តវាទុបាទានទេ ។ ម្នាលភិក្ខុទាំងឡាយ មានសមណព្រាហ្មណ៍​ពួក​មួយ ប្តេជ្ញាថាជាអ្នកពោលនូវការកំណត់ដឹងនូវឧបាទានទាំងអស់ តែ​សមណ​​​ព្រាហ្មណ៍ទាំងនោះ មិនបញ្ញត្តនូវការកំណត់ដឹងនូវឧបាទានទាំងអស់ ដោយ​ប្រពៃទេ បញ្ញត្តតែការកំណត់ដឹងនូវកាមុបាទាន បញ្ញត្តតែការ​កំណត់​ដឹង​នូវទិដ្ឋុបាទានប៉ុណ្ណោះ មិនបញ្ញត្តនូវការកំណត់ដឹងនូវសីលព្វតុបាទាន មិន​បញ្ញត្ត​នូវការកំណត់ដឹងនូវអត្តវាទុបាទានទេ ដំណើរនោះព្រោះហេតុអ្វី ព្រោះ ថាពួកសមណព្រាហ្មណ៍ដ៏ចំរើនទាំងនោះ មិនដឹងច្បាស់​នូវ​ហេតុ​ទាំង ២ ប្រការ នេះតាមពិតទេ ព្រោះហេតុនោះបានជា ពួកសមណ​ព្រាហ្មណ៍​ដ៏​ចំរើន​នោះ ប្តេជ្ញាថាជាអ្នកពោលនូវការកំណត់ដឹង នូវឧបាទានទាំងអស់ តែពួកគេ​នោះ មិនបញ្ញត្តនូវការកំណត់ដឹងនូវឧបាទានទាំងអស់ ដោយប្រពៃទេ បញ្ញត្ត​តែ​ការ​​កំណត់ដឹងនូវកាមុបាទាន បញ្ញត្តតែការ​កំណត់​ដឹងនូវ​ទិដ្ឋុបាទាន ​ បញ្ញត្តតែនូវ ការកំណត់ដឹងនូវសីលព្វតុបាទានប៉ុណ្ណោះ​ មិនបញ្ញត្តនូវការ​កំណត់​​​​​ដឹង នូវ​អត្តវា​ទុបាទានទេ ។ ម្នាលភិក្ខុទាំងឡាយ មានសមណ​ព្រាហ្មណ៍​ពួក​​មួយ​ប្តេជ្ញាថាជាអ្នកពោលនូវការកំណត់ដឹង នូវឧបាទានទាំងអស់ តែពួក​គេ​ទាំង​​​​នោះ​មិន​បញ្ញត្ត​នូវការកំណត់ដឹង នូវឧបាទានទាំងអស់ដោយប្រពៃទេ បញ្ញត្ត​​​​តែ​ការ​កំណត់​​ដឹងនូវកាមុបាទាន បញ្ញត្តតែការកំណត់ដឹងនូវទិដ្ឋុបាទាន បញ្ញត្ត​​​តែ​ការ​កំណត់ដឹងនូវសីលព្វតុបាទានប៉ុណ្ណោះ មិនបញ្ញត្ត​នូ​វ​ការ​កំណត់​ដឹង​នូវ​អត្តវាទុបាទានទេ ដំណើរនោះតើព្រោះហេតុអ្វី ព្រោះថាពួកសមណ​ព្រាហ្មណ៍​​​ដ៏ចំរើននោះ មិនដឹងច្បាស់នូវហេតុ ១ ប្រការនេះតាមពិតទេ ព្រោះ​ហេតុនោះ បានជាពួកសមណព្រាហ្មណ៍ដ៏ចំរើននោះ ប្តេជ្ញាថាជា​អ្នក​ពោល​នូវការ​កំណត់​ដឹង​នូវឧបាទានទាំងអស់ តែពួកគេនោះមិនបញ្ញត្ត​នូវ​ការ​កំណត់​ដឹង នូវ​ឧបាទាន​​​​ទាំងអស់ទេ បញ្ញត្តតែការកំណត់ដឹងនូវកាមុបាទាន បញ្ញត្ត​តែការ​កំណត់​ដឹងនូវទិដ្ឋុបាទាន បញ្ញត្តតែការកំណត់​ដឹង នូវ​សីល​ព្វតុ​បាទាន​​​​​​ប៉ុណ្ណោះ មិនបញ្ញត្តនូវការកំណត់ដឹងនូវអត្តវាទុបាទានទេ ។ ម្នាលភិក្ខុ​ទាំងឡាយ សេចក្តី​ជ្រះ​ថ្លាណាក្នុងសាស្តាក្នុងធម្មវិន័យបែបនេះឯង សេចក្តី​ជ្រះថ្លា​​នោះមិនហៅថា ប្រព្រឹត្តទៅដោយប្រពៃទេ សេចក្តីជ្រះថ្លាក្នុងធម៌ ក៏​មិន​ហៅថាប្រព្រឹត្ត​ទៅ​ដោយ​ប្រពៃទេ ការធ្វើឲ្យបរិបូណ៌ក្នុងសីលទាំងឡាយ ក៏មិន​ហៅ​ថាប្រព្រឹត្តទៅ​ដោយ​ប្រពៃទេ សេចក្តីស្រឡាញ់និងសេចក្តីគាប់ចិត្ត ក្នុង​សហធម្មិកទាំងឡាយ ក៏​មិន​ហៅ​ថាប្រព្រឹត្តទៅដោយប្រពៃទេ ដំណើរនោះតើ​ព្រោះ​ហេតុអ្វី ម្នាលភិក្ខុ​ទាំង​ឡាយបានជាយ៉ាងនុ៎ះ ព្រោះហេតុតែធម្មវិន័យ ដែល​គេពោលហើយមិន​ត្រឹម​ត្រូវ ប្រកាសទុកមិនល្អ មិនមែន​ជា​ធម៌​ស្រោច​ស្រង់​សត្វ មិនប្រព្រឹត្តទៅ​ដើម្បី​សេចក្តីស្ងប់ទុក្ខ ជាធម៌ដែលគ្រូមិនមែន​ជា​សម្មាសម្ពុទ្ធ​សម្តែងទុកដោយពិត ។</p>
        <p><a class='ref km' id='km157' href='#km157'>១៥៧</a>ម្នាលភិក្ខុទាំងឡាយ ចំណែកព្រះតថាគត ជាអរហន្តសម្មាសម្ពុទ្ធ ប្តេជ្ញាថាជាអ្នកពោលនូវការកំណត់ដឹង នូវឧបាទានទាំងអស់តែងបញ្ញត្ត​នូវ​ការ​កំណត់ដឹងនូវឧបាទានទាំងអស់ ដោយប្រពៃ គឺបញ្ញត្ត​នូវ​ការ​កំណត់​ដឹង​កាមុ-បា​ទាន បញ្ញត្តនូវការកំណត់ដឹងទិដ្ឋុបាទាន បញ្ញត្តនូវ​ការ​កំណត់​ដឹង​សីលព្វតុ-​បាទាន បញ្ញត្តនូវការកំណត់ដឹងអត្តវាទុបាទាន ។ ម្នាលភិក្ខុទាំងឡាយ សេចក្តី​ជ្រះ​ថ្លាណាក្នុងសាស្តា ក្នុងធម្មវិន័យបែបនេះឯង សេចក្តីជ្រះថ្លានោះហៅថា ប្រព្រឹត្ត​​ទៅដោយប្រពៃ សេចក្តីជ្រះថ្លាក្នុងធម៌ ក៏ហៅថាប្រព្រឹត្តទៅដោយប្រពៃ ការ​​ធ្វើឲ្យបរិបូណ៌ក្នុងសីលទាំងឡាយ ក៏ហៅថាប្រព្រឹត្តទៅដោយប្រពៃ សេចក្តី​ស្រឡាញ់ពេញចិត្ត ក្នុងសហធម្មិកទាំងឡាយ ក៏ហៅថាប្រព្រឹត្តទៅ​ដោយ​ប្រពៃ ដំណើរនោះតើព្រោះហេតុអ្វី ម្នាលភិក្ខុទាំងឡាយ បានជាយ៉ាងនេះព្រោះ​ហេតុ​​តែធម្មវិន័យដែលព្រះតថាគតសម្តែងល្អហើយ ប្រកាសទុកល្អហើយ ជា​ធម៌​​​ស្រោចស្រង់សត្វ ប្រព្រឹត្តទៅដើម្បីសេចក្តីស្ងប់ទុក្ខ ជាធម៌ដែល​ព្រះ​សម្មាសម្ពុទ្ធ​​​សម្តែងទុកហើយ ដោយពិត ។</p>
        <p><a class='ref km' id='km158' href='#km158'>១៥៨</a>ម្នាលភិក្ខុទាំងឡាយ ឧបាទានទាំង ៤ នេះឯងមានអ្វីជាហេតុ មាន​អ្វី​​នាំឲ្យកើត មានអ្វីជាកំណើត មានអ្វីជាដែនកើតមុន ។ ឧបាទាន​ទាំង​ ៤​នេះមានតណ្ហាជាហេតុ មានតណ្ហាជាទីកើត មានតណ្ហាជាកំណើតមាន​តណ្ហា​ជាដែនកើតមុន ។ ម្នាលភិក្ខុទាំងឡាយ ចំណែកតណ្ហានេះ មានអ្វីជាហេតុ មាន​អ្វី​​ជាទីកើត មានអ្វីជាកំណើត មានអ្វីជាដែនកើតមុន ។ តណ្ហាមាន​វេទនា​ជា​​​ហេតុ មានវេទនាជាទីកើត មានវេទនាជាកំណើត មានវេទនា​ជា​ដែន​កើត​មុន​ ។ ម្នាលភិក្ខុទាំងឡាយ ឯវេទនានេះមានអ្វីជាហេតុ មានអ្វីជាទីកើតមានអ្វី​ជា​កំណើត មានអ្វីជាដែនកើតមុន ។ វេទនាមានផស្សៈជាហេតុ មានផស្សៈ​ជា​ទីកើតមានផស្សៈជាកំណើត មានផស្សៈជាដែនកើតមុន ។ ម្នាលភិក្ខុទាំងឡាយ ចុះផស្សៈនេះតើមានអ្វីជាហេតុ មានអ្វីជាទីកើត មានអ្វីជាកំណើត មានអ្វីជា​ដែន​កើតមុន ។ ផស្សៈ មានសឡាយតនៈជាហេតុ មានសឡាយតនៈជាទីកើត មានសឡាយតនៈជាកំណើត មានសឡាយតនៈជាដែនកើតមុន ។ ម្នាល​ភិក្ខុ​ទាំងឡាយ សឡាយតនៈនេះតើមានអ្វីជាហេតុ មានអ្វីជាទីកើត មានអ្វីជា​កំណើត មានអ្វីជាដែនកើតមុន ។ សឡាយតនៈ មាននាមរូបជាហេតុ មាននាម​រូប​ជាទីកើត មាននាមរូបជាកំណើត មាននាមរូបជាដែនកើតមុន ។ ម្នាលភិក្ខុ​ទាំងឡាយ នាមរូបនេះតើមានអ្វីជាហេតុ មានអ្វីជាទីកើត មានអ្វីជាកំណើត មាន​អ្វី​ជា​ដែនកើតមុន ។ នាមរូប មានវិញ្ញាណជាហេតុ មានវិញ្ញាណជាទីកើត មានវិញ្ញាណជាកំណើត មានវិញ្ញាណជាដែនកើតមុន ។ ម្នាលភិក្ខុទាំងឡាយ វិញ្ញាណនេះតើមានអ្វីជាហេតុ មានអ្វីជាទីកើត មានអ្វីជាកំណើត មានអ្វី​ជា​ដែន​កើតមុន ។ វិញ្ញាណ មានសង្ខារជាហេតុ មានសង្ខារជាទីកើត មានសង្ខារ​ជា​កំណើត មានសង្ខារជាដែនកើតមុន ។ ម្នាលភិក្ខុទាំងឡាយ សង្ខារ​ទាំងឡាយ​​​នេះតើមានអ្វីជាហេតុ មានអ្វីជាទីកើត មានអ្វីជាកំណើត មានអ្វី​ជា​ដែន​កើតមុន ។ សង្ខារទាំងឡាយ មានអវិជ្ជាជាហេតុ មានអវិជ្ជាជាទីកើតមាន​អវិជ្ជា​​ជា​​កំណើត មានអវិជ្ជាជាដែនកើតមុន ។ ម្នាលភិក្ខុទាំងឡាយ កាលណា​ភិក្ខុ​លះបង់អវិជ្ជាបានហើយ វិជ្ជាក៏កើតឡើងភិក្ខុនោះលែងប្រកាន់មាំ នូវ​កាមុបាទាន លែងប្រកាន់មាំនូវទិដ្ឋុបាទាន លែងប្រកាន់មាំនូវសីលព្វតុបាទាន លែង​ប្រកាន់មាំនូវអត្តវាទុបាទាន កាលបើលែងប្រកាន់មាំហើយ ក៏នឹងមិន​បាន​​តក់​​ស្លុត (ដោយតណ្ហា) កាលបើមិនតក់ស្លុតហើយ ក៏នឹងរំលត់ (កិលេស) ចំពោះ​ខ្លួនឯង ព្រោះអស់ទៅនៃអវិជ្ជាព្រោះវិជ្ជាកើតឡើង ហើយដឹងច្បាស់ ដូច្នេះ​​​ថាជាតិអស់ហើយ ព្រហ្មចរិយធម៌អាត្មាអញ នៅចប់ស្រេចហើយ សោឡសកិច្ចអាត្មាអញបានធ្វើរួចហើយ កិច្ចក្រៅអំពីនេះទៅទៀត មិនមាន​ឡើយ ។ លុះព្រះមានព្រះភាគបានត្រាស់ព្រះសូត្រនេះចប់ហើយ ភិក្ខុ​ទាំ​ង​ឡាយ​នោះ ក៏មានចិត្តត្រេកអរ​រីករាយ​ ចំពោះភាសិត​របស់ព្រះមានព្រះភាគ ។</p>
        <p>ចប់ ចូឡសីហនាទសូត្រ ទី ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
