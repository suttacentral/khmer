<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn125' lang='km'>
        <header>
            <ul>
            </ul>
            <h1>ទន្តភូមិសូត្រ ទី ៥ </h1>
        </header>
        <p><a class='ref km' id='km56' href='#km56'>៥៦</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុង​វត្តវេឡុវ័ន ជាកលន្ទកនិវាបស្ថាន ជិតក្រុងរាជគ្រឹះ ។ សម័យនោះ សមណុទ្ទេស ឈ្មោះ​អចិរវតៈ នៅក្នុងកុដិជិតព្រៃ ។ គ្រានោះឯង រាជកុមារព្រះនាមជយសេន ស្តេចយាង​ទៅ​មកៗ ដើម្បីសម្រួលព្រះជង្ឃា បានចូលទៅរកអចិរវតសមណុទ្ទេស លុះចូល​ទៅ​ដល់ហើយ ក៏ពោលពាក្យរាក់ទាក់ សំណេះសំណាល ទៅរកអចិរវត​សមណុទ្ទេស លុះបញ្ចប់ពាក្យ​ដែល​គួររីករាយ និងពាក្យដែលគួររលឹកហើយ ក៏គង់ក្នុង​ទីសមគួរ ។ </p>
        <p><a class='ref km' id='km57' href='#km57'>៥៧</a>លុះជយសេនរាជកុមារ គង់ក្នុងទីសមគួរហើយ បានពោលនឹង​អចិរវតសមណុទ្ទេស ដូច្នេះថា បពិត្រអគ្គិវេស្សនៈដ៏ចម្រើន ខ្ញុំបានឮមកថា ភិក្ខុក្នុង​សាសនា​នេះ ជាអ្នកមិនប្រហែសធ្វេស មានព្យាយាមដុតកម្តៅកិលេស មានចិត្តបញ្ជូន​ទៅ​រកព្រះ​និព្វាន ដើម្បីបាននូវចិត្តជាឯកគ្គតា (ចិត្តដែលមានអារម្មណ៍តែមួយ) មែនឬ ។ អចិរវតសមណុទ្ទេសតប​ថា ថ្វាយព្រះពរព្រះរាជកុមារ ការណ៍នុ៎ះយ៉ាងហ្នឹងហើយ ថ្វាយព្រះ​ពរ​ព្រះរាជកុមារ ការណ៍នុ៎ះយ៉ាងហ្នឹងហើយ ភិក្ខុក្នុងសាសនានេះ ជាអ្នកមិន​ប្រហែស​ធ្វេស មានព្យាយាមដុតកម្តៅកិលេស មានចិត្តបញ្ជូនទៅរកព្រះនិព្វាន ដើម្បីបាននូវចិត្ត​ជា​ឯកគ្គតា​មែន ។ ជយសេនកុមារតបថា ខ្ញុំសូមអង្វរ សូមអគ្គិវេស្សនៈ​ដ៏ចម្រើន សំដែង​ធម៌តាម​ទំនង​ដែលលោកបានស្តាប់ បានរៀនមក ប្រាប់ខ្ញុំផង ។ </p>
        <p><a class='ref km' id='km58' href='#km58'>៥៨</a>អចិរវតសមណុទ្ទេសពោលថា ថ្វាយព្រះពរព្រះរាជកុមារ អាត្មាភាព មិនអាចនឹងសម្តែងធម៌ តាមទំនង ដែលបានស្តាប់ បានរៀនមក ថ្វាយទ្រង់បានទេ ទោះបី​អាត្មាភាព សំដែងធម៌តាមទំនង ដែលបានស្តាប់ បានរៀនមកថ្វាយទ្រង់ ក៏ទ្រង់យល់​នូវសេចក្តីនៃភាសិត របស់អាត្មាពុំបាន អាត្មាភាព មុខជានឹងមាន សេចក្តីលំបាកនោះ អាត្មាភាព មុខជានឹងមានសេចក្តីនឿយហត់នោះ (ឥតអំពើ) ។ សូមអគ្គិវេស្សនៈ​ដ៏​ចម្រើន សំដែងធម៌ តាមទំនង ដែលបានស្តាប់ បានរៀនមក ប្រាប់ខ្ញុំ ហើយធ្វើដូចម្តេច ឲខាង​តែខ្ញុំបានយល់សេចក្តីនៃភាសិត របស់អគ្គិវេស្សនៈដ៏ចម្រើនផង ។ បពិត្រព្រះរាជកុមារ អាត្មាភាព សូមសម្តែងធម៌តាមទំនង ដែលបានស្តាប់ បានរៀនមក ថ្វាយទ្រង់ ប្រសិន​​បើទ្រង់យល់សេចក្តីនៃភាសិតរបស់អាត្មាភាព ការយល់​នុ៎ះជាការប្រពៃ តែបើ​ទ្រង់​មិនយល់​សេចក្តីនៃភាសិតរបស់អាត្មាភាពទេ សូមទ្រង់​ឋិតនៅ ក្នុងការមិនយល់​របស់ទ្រង់​ដដែល​ចុះ ទ្រង់មិនគប្បីត្រឡប់សួរអាត្មាភាព ក្នុងសេចក្តីនោះតទៅទៀត​ឡើយ ។ សូម​អគ្គិវេស្សនៈ​​​ដ៏ចំរើន សំដែងធម៌តាមទំនង ដែលលោកបានស្តាប់ បានរៀន​មក ប្រាប់ខ្ញុំចុះ បើខ្ញុំយល់សេចក្តីនៃភាសិត​របស់អគ្គិវេស្សនៈដ៏ចម្រើន ការដែលយល់​នុ៎ះ ជាការប្រពៃ តែ​បើខ្ញុំមិនយល់សេចក្តីនៃ​ភាសិត របស់អគ្គិវេស្សនៈដ៏ចម្រើនទេ ខ្ញុំនឹង​ឋិត​នៅ ក្នុងការ​មិន​យល់​របស់ខ្លួនដដែល ខ្ញុំមិនត្រឡប់សួរអគ្គិវេស្សនៈដ៏ចម្រើន ក្នុង​សេចក្តី​​នោះ តទៅទៀតទេ ។ </p>
        <p><a class='ref km' id='km59' href='#km59'>៥៩</a>លំដាប់នោះ អចិរវតសមណុទ្ទេស ក៏សំដែងធម៌ តាមទំនងដែលបានស្តាប់ បានរៀនមក ថ្វាយជយសេនរាជកុមារ ។ កាលបើអចិរវតសមណុទ្ទេស សំដែងដូច្នោះ​ហើយ ជយសេនរាជកុមារ ក៏ពោលពាក្យនឹងអចិរវតសមណុទ្ទេស ដូច្នេះថា បពិត្រ​អគ្គិវេស្សនៈ​ដ៏ចម្រើន ត្រង់ដែលថា ភិក្ខុជាអ្នកមិនប្រហែសធ្វេស មានព្យាយាមដុត​កម្តៅ​កិលេស មានចិត្តបញ្ជូនទៅរកព្រះនិព្វាន គម្បីបាននូវចិត្តជាឯកគ្គតា នុ៎ះមិនទំនង មិនមែន​ជាឱកាសទេ ។ លុះជយសេនរាជកុមារ ប្រកាសនូវហេតុដែល មិនមែនជាទំនង មិនមែន​ជាឱកាស របស់អចិរវតសមណុទ្ទេសហើយ ក៏ក្រោកអំពីអាសនៈស្តេចចេញទៅ ។ កាល​ដែលជយសេនរាជកុមារ ស្តេចចេញទៅមិនយូរប៉ុន្មាន អចិរវតសមណុទ្ទេស ក៏ចូលទៅ​គាល់ព្រះមានព្រះភាគ​ លុះចូលទៅដល់ហើយ ក៏ថ្វាងបង្គំព្រះមានព្រះភាគ អង្គុយ​ក្នុងទី​ សមគួរ ។​ លុះអចិរវតសមណុទ្ទេស អង្គុយក្នុងទីសមគួរហើយ ក៏ក្រាប​ទូលពាក្យចរចា ដែលខ្លួននិយាយនឹងជយសេនរាជកុមារនោះ ចំពោះព្រះមាន​ព្រះភាគ ដោយសព្វគ្រប់ ។ </p>
        <p><a class='ref km' id='km60' href='#km60'>៦០</a>កាលអចិរវតសមណុទ្ទេស ក្រាបបង្គំទូលយ៉ាងនេះហើយ ព្រះមានព្រះ​ភាគ ទ្រង់ត្រាស់នឹងអចិរវតសមណុទ្ទេសដូច្នេះថា ម្នាលអគ្គិវេស្សនៈ គុណជាតណាដែលបុគ្គល​គប្បីដឹងដោយនេក្ខម្មៈ គប្បីឃើញដោយនេក្ខម្មៈ គប្បីដល់​ដោយ​នេក្ខម្មៈ គប្បីធ្វើឲជាក់​ច្បាស់ដោយនេក្ខម្មៈ តើជយសេនរាជកុមារ នឹងបាននូវ​គុណ​ជាត​នោះ​​អំពីទីណា ក្នុងអត្ត​ភាពនេះ ព្រោះថាជយសេនរាជកុមារ កំពុងនៅក្នុង​កណ្តាលកាម កំពុងបរិភោគកាម កំពុង​ទំពាស៊ីកាមវិតក្កៈ កំពុងរោលរាលដោយ​សេចក្តី​ក្រហល់​ក្រហាយ​​ព្រោះកាម ជាអ្នកខ្វល់​ខ្វាយ​ដើម្បីស្វែងរកកាម នឹងដឹង នឹង​យល់ នឹងធ្វើឲ​ជាក់​ច្បាស់នូវគុណជាតនោះ ដូចម្តេច​កើត ពាក្យដូច្នេះនេះ មិនសម​ហេតុទេ ។ </p>
        <p><a class='ref km' id='km61' href='#km61'>៦១</a>ម្នាលអគ្គិវេស្សនៈ ដូចសត្វពាហនៈ ២ ពួក គឺដំរីគួរទូន្មាន សេះគួរទូន្មាន ឬគោគួរទូន្មាន ដែលគេកំពុងទូន្មានជិតបានល្អ ១ ដែលគេទូន្មានបានល្អហើយ ១ ។ សត្វ​ពាហនៈ ២ ពួក គឺដំរីគួរទូន្មាន សេះគួរទូន្មាន ឬគោគួរទូន្មាន ដែលគេមិនទាន់​ទូន្មាន​នៅឡើយ ១ ដែលគេទូន្មានមិនទាន់បាន ១ ។ ម្នាលអគ្គិវេស្សនៈ អ្នកយល់សេចក្តី​នោះដូច​ម្តេច សត្វ​ពាហនៈ ២ ពួក គឺដំរីគួរទូន្មាន សេះគួរទូន្មាន ឬគោគួរទូន្មាន ដែល​គេ​កំពុង​ទូន្មានជិតបានល្អ ១ ទូន្មានបានល្អហើយ ១ ចុះពួកសត្វដែលគេកំពុង​ទូន្មាននោះ តើនឹង​លុះតាមដម្បូន្មានដែរឬ កាលបើទូន្មានហើយ តើនឹងដល់ថ្នាក់ ដែលគេ​ធ្លាប់​ទូន្មាន​ដែរឬទេ ។ សូមទ្រង់ព្រះ​មេត្តា​ប្រោស យ៉ាងហ្នឹងហើយ ។ សត្វពាហនៈ ២ ពួក គឺដំរីគួរ​ទូន្មាន សេះគួរ​ទូន្មាន ឬ​គោគួរទូន្មាន ដែលគេមិនទាន់បានទូន្មាននៅឡើយ ១ ទូន្មានមិនទាន់បាន ១ ចុះសត្វ​ពាហនៈ​ដែលគេមិនទាន់បានទូន្មាននៅឡើយនោះ តើនឹងលុះតាម​ដម្បូន្មាន​ដែរឬ កាលបើមិន​បាន​ទូន្មាន​ហើយ តើនឹងដល់ថ្នាក់ ដែលគេធ្លាប់ទូន្មាន ដូច​សត្វពាហនៈ ២ ពួក គឺដំរីគួរទូន្មាន សេះគួរទូន្មាន ឬគោគួរទូន្មាន ដែលគេកំពុង​ទូន្មាន​ជិតបានល្អ នឹងដែលគេទូន្មាន​បានល្អ​ហើយនោះ ដែរឬទេ ។ សូមទ្រង់ព្រះមេត្តាប្រោស មិនដូច្នោះទេ ។ ម្នាលអគ្គិវេស្សនៈ សេចក្តី​​នេះមានឧបមា​ដូចជា ជយសេនរាជកុមារ ដែលកំពុងនៅក្នុងកណ្តាលកាម កំពុង​បរិភោគ​កាម កំពុងទំពាស៊ីកាមវិតក្កៈ កំពុង​រោល​រាល​ដោយសេចក្តីក្រហល់​ក្រហាយ​ព្រោះកាមជាអ្នកខ្វល់ខ្វាយដើម្បីស្វែងរកកាម នឹងដឹង នឹងយល់ នឹងធ្វើឲ​ជាក់ច្បាស់​នូវ​គុណ​ជាត ដែលបុគ្គលគប្បីដឹងដោយនេក្ខម្មៈ គប្បីយល់ដោយនេក្ខម្មៈ គប្បីដល់ដោយនេក្ខម្មៈ គប្បីធ្វើឲជាក់ច្បាស់​ដោយ​នេក្ខម្មៈ ដូចម្តេចបាន ពាក្យដូច្នេះនេះ មិនសមហេតុទេ ។ </p>
        <p><a class='ref km' id='km62' href='#km62'>៦២</a>ម្នាលអគ្គិវេស្សនៈ ដូចភ្នំធំដែលនៅជិតស្រុកឬនិគម ។ មានបុរស ២ នាក់ ជាសំឡាញ់នឹងគ្នា ចេញអំពីស្រុកឬនិគមនោះ ដឹកដៃគ្នា ចូលទៅរកភ្នំនោះ លុះចូល​ទៅ​ដល់​ហើយ បុរសជាសំឡាញ់ម្នាក់ ឈរនៅទៀបជើងភ្នំខាងក្រោម បុរសជាសំឡាញ់​ម្នាក់ឡើង​ទៅខាងលើភ្នំ ។ បុរសជាសំឡាញ់ ដែលឈរក្បែរជើងភ្នំខាងក្រោម សួរ​សំឡាញ់ ដែល​ឈរ​លើភ្នំនោះ យ៉ាងនេះថា នែសំឡាញ់ ដែលសំឡាញ់ឯង ឈរលើកំពូលភ្នំ តើ​បានឃើញ​អ្វីដែរ ។ បុរសដែលឈរលើកំពូលភ្នំនោះ ប្រាប់យ៉ាង​នេះថា នែសំឡាញ់ ដែល​ខ្ញុំឈរលើ​កំពូល​ភ្នំបានឃើញសួនច្បារជាទីត្រេកអរ ព្រៃជាទី​ត្រេកអរ ភូមិជាទីត្រេកអរ ស្រះ​បោក្ខរណី​ជាទីត្រេកអរ ។ បុរសជាសំឡាញ់ ដែលឈរទៀប​ជើងភ្នំនោះ និយាយ​យ៉ាងនេះថា ម្នាលសំឡាញ់ ដែលសំឡាញ់ឯងឈរ​លើកំពូលភ្នំ ហើយឃើញ​សួន​ច្បារ​ជាទីត្រេកអរ ព្រៃជាទីត្រេកអរ ភូមិជាទីត្រេកអរ ស្រះបោក្ខរណី​ជាទីត្រេកអរ នុ៎ះមិនមែន​សមហេតុ មិន​មែនជា​ឱកាសទេ ។​ បុរសជា​សំឡាញ់ ដែល​ឈរលើភ្នំ ក៏ចុះមកនាជើង​ភ្នំ​ខាងក្រោម​នោះហើយ កៀកបុរសជា​សំឡាញ់នោះ ដោយ​ដើម​ដៃ នាំឡើងទៅលើភ្នំ លួង​លោម​មួយ​ស្របក់ ក៏សួរយ៉ាងនេះថា នែសំឡាញ់ ដែល​សំឡាញ់ឯងឈរលើភ្នំ បានឃើញ​អ្វីដែរ ។ បុរសដែលឈរ ទៀបជើងភ្នំនោះ និយាយតបយ៉ាងនេះថា ម្នាល​សំឡាញ់​ខ្ញុំឈរលើភ្នំ ឃើញ​សួនច្បារជាទីត្រេកអរ ព្រៃជា​ទីត្រេកអរ ភូមិជាទីត្រេកអរ​ ស្រះ​បោក្ខរណីជាត្រេកអរ ។ បុរសដែលឈរលើភ្នំនោះ ពោលយ៉ាងនេះថា ម្នាលសំឡាញ់​ឥឡូវ​នេះ យើងដឹងច្បាស់ នូវសំដីរបស់សំឡាញ់​ឯងហើយ (ដែលពោល) យ៉ាងនេះថា ម្នាល​សំឡាញ់ ដែល​សំឡាញ់​ឯងឈរលើភ្នំ ហើយ​ឃើញ​​សួនច្បារជាទីត្រេកអរ ព្រៃជាទីត្រេកអរ ភូមិ​ជាទី​ត្រេកអរ ស្រះបោក្ខរណីជាទី​ត្រេកអរ នុ៎ះមិនមែនសមហេតុទេ​ មិនមែនជាឱកាសទេ​ ។ មួយទៀត ឥឡូវនេះ យើង​ដឹងច្បាស់នូវសំដីរបស់សំឡាញ់ឯងហើយ (ដែលពោល) យ៉ាង​នេះថា ម្នាលសំឡាញ់ ដែលខ្ញុំឈរលើភ្នំ ឃើញសួនច្បារជាទីត្រេកអរ ព្រៃជាទីត្រេកអរ ភូមិ​ជាទី​ត្រេកអរ ស្រះបោក្ខរណីជាទីត្រេកអរ ។ សំឡាញ់​ ដែលឈរទៀបជើងភ្នំនោះ និយាយ​យ៉ាងនេះថា ម្នាលសំឡាញ់ ពិតដូច្នោះមែនហើយ ខ្ញុំជាបុគ្គលត្រូវភ្នំធំនេះបិទបាំង បានជា​មិនឃើញ នូវរបស់ដែលគួរឃើញ ។ ម្នាល​អគ្គិវេស្សនៈ រឿងនេះមាន​ឧបមេយ្យ​ដូចម្តេចមិញ មាន​ឧបមេយ្យដូចជា ជយសេនរាជ​កុមារ ត្រូវគំនរអវិជ្ជា​ដ៏ធំវិសេស​ក្រៃលែង​ជាងភ្នំនោះ​ទៅទៀត គ្របសង្កត់ ដោតក្រង ចាក់ស្រែះ រួបរឹតហើយ ។ ជយសេនរាជកុមារ ដែល​កំពុងនៅកណ្តាលកាម កំពុងបរិភោគកាម កំពុងទំពាស៊ីកាមវិតក្កៈ កំពុងរោលរាល​ដោយសេចក្តីក្រហល់​ក្រហាយព្រោះកាម ជាអ្នកខ្វល់ខ្វាយដើម្បីស្វែងរកកាម តើនឹងដឹង នឹងយល់ នឹងធ្វើឲជាក់ច្បាស់ នូវគុណជាតិដែលបុគ្គលគប្បីដឹងដោយនេក្ខម្មៈ គប្បី​ឃើញ​​​ដោយនេក្ខម្មៈ គប្បីដល់ដោយនេក្ខម្មៈ គប្បីធ្វើឲជាក់ច្បាស់ដោយនេក្ខម្មៈ ដូចម្តេច​បាន ពាក្យ​ដូច្នេះនេះ មិនសមហេតុឡើយ ។ ម្នាលអគ្គិវេស្សនៈ ប្រសិនបើអ្នកបំភ្លឺសេចក្តី​ឧបមាទាំង ២ នេះ ដល់ជយសេនរាជកុមារនោះ ក៏ជាការអស្ចារ្យគ្រាន់បើរបស់អ្នកដែរ ជយសេនរាជកុមារ មុខជាជ្រះថ្លា លុះជ្រះថ្លាហើយ មុខជាធ្វើ នូវអាការនៃសេចក្តីជ្រះថ្លា ចំពោះអ្នកមិនខាន​ ។ បពិត្រព្រះអង្គដ៏ចម្រើន ឧបមាទាំងពីរជាទីអស្ចារ្យនេះ ខ្ញុំព្រះអង្គ​មិន​ធ្លាប់បានស្តាប់ពីមុនមកសោះ នឹងបំភ្លឺដល់ជយសេនរាជកុមារ ឲដូចជា​ព្រះមានព្រះភាគ ដូចម្តេចបាន ។ </p>
        <p><a class='ref km' id='km63' href='#km63'>៦៣</a>ម្នាលអគ្គិវេស្សនៈ ដូចក្សត្រិយ៍ព្រះរាជា បានមុទ្ធាភិសេកហើយ ត្រាស់នឹង​ហ្មដំរីថា ម្នាលហ្មដំរីមានចិត្តស្មោះស្មើ ចូរអ្នកមកអាយ ចូរអ្នកឡើងជិះដំរី​ព្រះរាជទ្រព្យ ចូរទៅឯព្រៃដំរី លុះឃើញដំរីព្រៃច្បាស់លាស់ហើយ ចូរទាមកដំរីព្រះរាជ​ទ្រព្យឲមាំ ។ ម្នាលអគ្កិវេស្សនៈ ហ្មដំរីក៏ទទួលព្រះរាជឱង្ការនៃក្សត្រិយ៍ ជាព្រះរាជាបាន​មុទ្ធាភិសេក​ហើយ​ថា ព្រះករុណាថ្លៃវិសេស ហើយក៏ឡើងជិះដំរីព្រះរាជទ្រព្យ ចូលទៅឯព្រៃដំរី ឃើញដំរី​ច្បាស់​លាស់ហើយ ក៏ទាមកដំរីព្រះរាជទ្រព្យ យ៉ាងមាំ ។ ឯដំរីព្រះរាជទ្រព្យ ក៏កៀងដំរី​ព្រៃ​នោះ​ទៅរកទីវាល ។ ម្នាលអគ្គិវេស្សនៈ ដោយហេតុ​ប៉ុណ្ណេះឯង ដំរីព្រៃក៏ទៅនៅក្នុង​ទីវាល ។ ម្នាលអគ្គិវេស្សនៈ ទោះបីដូច្នោះ ដំរីព្រៃក៏នៅតែ​មាន​ចិត្តជាប់ជំពាក់ ក្នុងព្រៃដំរី​ដដែល ។ ហ្មដំរីក៏បានក្រាបបង្គំទូល ដំណើរនោះ​ចំពោះក្សត្រិយ៍ជាព្រះរាជាដែលបានមុទ្ធា​​​ភិសេក​​​​​​​​​​ហើយ​ថា បពិត្រព្រះសម្មតិទេព ដំរីព្រៃចេញទៅនៅក្នុងទីវាលហើយ ។ ក្សត្រិយ៍ជាព្រះរាជា​ដែល​បានមុទ្ធាភិសេកហើយ ក៏ទ្រង់ត្រាស់នឹងហ្មដំរីនោះថា ម្នាលហ្មដំរី​មាន​ចិត្តស្មោះស្មើ ចូរអ្នក​មកអាយ ចូរអ្នកទូន្មានដំរីព្រៃ ចូរអ្នកទៅញំាញី នូវសណ្តាប់​ធ្នាប់ របស់ពួកដំរីព្រៃផង ញាំញីនូវតម្រិះក្នុងការស្ទុះទៅ របស់ពួកដំរីព្រៃផង ញាំញីនូវ​សេចក្តី​​ក្រវល់ក្រវាយ សេចក្តី​នឿយហត់ សេចក្តីក្តៅក្រហាយ របស់ពួកដំរីព្រៃផង ញុំាង​ដំរីព្រៃឲត្រេកអរ ចំពោះ​ស្រុក​ផង ធ្វើឲកាន់យកសណ្តាប់ធ្នាប់ ដែលជាទីត្រេកអរ​របស់​មនុស្ស​ផង ។ ម្នាលអគ្គិវេស្សនៈ ហ្មដំរីក៏ទទួលព្រះបន្ទូលរបស់ក្សត្រិយ៍ ជាព្រះរាជា​ដែល​​បានមុទ្ធាភិសេក​ហើយថា ព្រះ​ករុណា​​ថ្លៃវិសេស ហើយជីកដាំសសរយ៉ាងធំក្នុង​ផែនដី ចងក្រៀក​​ ក​ដំរីព្រៃ​ដើម្បីនឹងញំាញី នូវ​ទម្លាប់​របស់ពួកដំរីព្រៃផង ដើម្បីញំាញី នូវ​តម្រិះក្នុងការ​ស្ទុះទៅរបស់ពួកដំរីព្រៃផង ដើម្បី​ញាំញីនូវសេចក្តីក្រវល់ក្រវាយ សេចក្តី​នឿយ​​ហត់ សេចក្តីក្តៅក្រហាយ របស់ពួកដំរីព្រៃផង ដើម្បីញុំាងដំរីព្រៃឲ​ត្រេកអរ​ចំពោះ ស្រុកផង ដើម្បីឲកាន់យកសណ្តាប់ធ្នាប់ ដែលជាទី​ត្រេកអររបស់មនុស្សផង ។ ទ្រម័កដំរីរមែង​ចរចាដោយវាចាដែលឥតទោស នាំឲសុខដល់​ត្រចៀក ជាទីស្រឡាញ់ គួរទុកក្នុង​ហឫទ័យ ជាវាចាអ្នកបុរី ជាទីត្រេកអរនៃជនច្រើនគ្នា ជាទីគាប់ចិត្តនៃជន​ច្រើន​គ្នា​តែប៉ុណ្ណោះ ។ ម្នាលអគ្គិវេស្សនៈ កាលណា ទ្រម័កដំរីចរចា តែ​វាចាដែលឥតទោស នាំឲសុខដល់ត្រចៀក ជាទីស្រឡាញ់ គួរទុកក្នុងហឫទ័យ ជាវាចា​អ្នកបុរី ជាទីត្រេកអរ​នៃជនច្រើនគ្នា ជាទីគាប់ចិត្តនៃជនច្រើនគ្នាដូច្នោះ ដំរីព្រៃក៏ស្តាប់ដោយ​ស្រួល ផ្អៀង​ត្រចៀក តាំងចិត្តចាកអារម្មណ៍ដទៃ ។ ទ្រម័កដំរីបប៉នស្មៅ ដែលដំរីគួរ​ស៊ីបាន និងទឹក​ឲដំរីនោះតទៅ ។ ម្នាលអគ្គិវេស្សនៈ បើដំរីព្រៃទទួលស្មៅដែល​ដំរីគួរស៊ីបាន និងទឹក​របស់​​ទ្រម័ក​​ដំរី​កាលណា ។ កាលនោះទ្រម័កដំរី ក៏មានសេចក្តី​ត្រិះរិះថា ឥឡូវនេះ ដំរី​ព្រៃ​មុខជានឹងរស់មិនខាន ។ ទ្រម័កដំរីក៏បង្ហាត់ដំរីនោះ តទៅទៀតថា នែដំរីដ៏ចម្រើន ចូរឯង​កាន់ នែដំរីដ៏ចម្រើន ចូរឯងដាក់ ។​ ម្នាលអគ្គិវេស្សនៈ បើដំរីព្រះរាជទ្រព្យធ្វើតាមពាក្យ ធ្វើ​តាម​ឱវាទរបស់ទ្រម័កដំរី ក្នុងការកាន់យក និងការដាក់ហើយ ។ ទ្រម័កដំរីក៏បង្ហាត់​ត​ទៅទៀតថា នែដំរីដ៏ចម្រើន ចូរឯងឈានទៅមុខ នែដំរីដ៏ចម្រើន ចូរឯងថយក្រោយ ។ ម្នាលអគ្គិវេស្សនៈ កាលណាបើដំរីព្រះរាជ​ទ្រព្យធ្វើតាមពាក្យ ធ្វើតាមឱវាទរបស់ទ្រម័ក​ដំរី ក្នុងការឈាន​ទៅ​មុខ និងការថយ​ក្រោយ​ហើយ ។ ទ្រម័កដំរីក៏បង្ហាត់ដំរីនោះ តទៅ​ទៀតថា នែដំរីដ៏ចម្រើន ចូរឯងក្រោកឡើង នែដំរីដ៏ចម្រើន ចូរឯងទ្រោមចុះ ។ ម្នាល​អគ្គិវេស្សនៈ កាលណា បើដំរីព្រះរាជទ្រព្យ ធ្វើតាមពាក្យ ធ្វើតាមឱវាទរបស់ទ្រម័កដំរី ក្នុងការក្រោកឡើង និង​ការទ្រោមចុះហើយ ។ ទ្រម័កដំរីបង្ហាត់ដំរីនោះ ឲជាសត្វមិន​ញាប់ញ័រតទៅទៀត ក៏យក​ក្តារយ៉ាងធំទៅចងក្រៀកនឹងប្រមោយដំរីនោះផង បុរសមាន​ដៃ​​កាន់​លំពែង​ស្នែងក្របី ក៏​អង្គុយ​លើកដំរីនោះផង បុរសមានដៃកាន់លំពែងស្នែងក្របី នាំគ្នាឈរ​ព័ទ្ធដំរីនោះផង ទ្រម័ក​ដំរីកាន់ដងលំពែងស្នែងក្របីដ៏វែង ឈរចំពីខាងមុខដំរី​នោះផង ។ ដំរីនោះ កាលទ្រម័ក បង្ហាត់ឲជាដំរីមិនញាប់ញ័រហើយ ក៏មិនកម្រើកជើងមុខ មិនកម្រើក​ជើងក្រោយ មិន​កម្រើកកាយខាងមុខ មិនកម្រើកកាយខាងក្រោយ មិន​កម្រើក​ក្បាល មិនកម្រើកត្រចៀក មិនកម្រើកភ្លុក មិនកម្រើកកន្ទុយ មិនកម្រើក​ប្រមោយ ។ ដំរីព្រះរាជទ្រព្យ នោះ ជាសត្វ​ចេះអត់ទ្រាំ ចំពោះការប្រហារ​ដោយលំពែង ការ​ប្រហារដោយដាវ ការប្រហារដោយសរ និងការប្រហាររបស់សត្រូវ​ឯទៀត និង​សំឡេង​រំពងនៃស្គរធំ ស្គរជ័យ ស័ង្ខ និងស្គរទ័ព ជា​សត្វកំចាត់បង់នូវទោស​វៀចគ្រប់​យ៉ាង ជាសត្វអស់ពុតកំណាចហើយ គួរដល់ព្រះរាជា គួរ​ជា​ទីប្រើប្រាស់​របស់ព្រះរាជា ដល់នូវការរាប់បញ្ចូលថា ជាអង្គរបស់ព្រះរាជាបាន សេចក្តីនេះ មានឧបមាដូចម្តេចមិញ ។ </p>
        <p><a class='ref km' id='km64' href='#km64'>៦៤</a>ម្នាលអគ្គិវេស្សនៈ មានឧបមេយ្យដូចជា ព្រះតថាគតបានកើតឡើង ក្នុង​លោក​នេះ ជាព្រះអរហន្ត ត្រាស់ដឹង នូវញេយ្យធម៌ទាំងពួង ដោយប្រពៃចំពោះព្រះអង្គ បរិបូណ៌​ដោយ​​​​​​​វិជ្ជានិងចរណៈ មានព្រះដំណើរល្អ ជ្រាបច្បាស់នូវត្រៃលោក ប្រសើរដោយ​សីលា-​ទិគុណ រកបុគ្គលណាមួយស្មើគ្មាន ជាសារថីទូន្មាននូវបុរស​ដែលគួរទូន្មាន ជា​សាស្តា​នៃ​ទេវតា និងមនុស្សទាំងឡាយ ត្រាស់ដឹងនូវចតុរារិយសច្ច លែងវិលមក​កាន់​ភព​ថ្មីទៀត ព្រះ​តថាគតអង្គនោះ ទ្រង់ធ្វើឲជាក់ច្បាស់ដោយ​បញ្ញាដ៏ឧត្តម ដោយព្រះ​អង្គ​ឯង នូវលោកនោះ ព្រមទាំងទេវលោក មារលោក ព្រហ្មលោក នូវពពួកសត្វ ព្រមទាំង​សមណព្រហ្មណ៍ នូវមនុស្សជាសម្មតិទេព និងមនុស្សដ៏សេស ហើយអាចប្រកាសបាន ព្រះអង្គសំដែង​ធម៌មានលំអរបទដើម មានលំអបទកណ្តាល មានលំអបទចុង ទ្រង់​ប្រកាសនូវ​ព្រហ្មចរិយធម៌ ព្រមទាំងអត្ថ​និងព្យញ្ជនៈដ៏បរិបូណ៌ បរិសុទ្ធទាំងអស់ ។​ គហបតីឬ​គហបតិបុត្រ ដែលកើតខាងក្រោយ ក្នុងត្រកូលណាមួយ បានស្តាប់ធម៌នោះ លុះគហបតី ឬ​គហបតិបុត្រនោះ បានស្តាប់ធម៌នោះហើយ ក៏បានចំពោះនូវសទ្ធាក្នុង​ព្រះតថាគត ។ កាលបើគហបតីនោះ ប្រកបដោយកិរិយាបានចំពោះនូវសទ្ធាដូច្នេះហើយ រមែងពិចារណា​ឃើញច្បាស់ថា ឃរាវាសចង្អៀតពេកណាស់ ជាផ្លូវហូរមកនៃធូលី​គឺ​កិលេស បព្វជ្ជាទើប​មានពេលទំនេរ បុគ្គលដែលនៅគ្រប់គ្រងផ្ទះ និងប្រព្រឹត្តព្រហ្មចរិយធម៌​ឲបរិបូណ៌តែមួយ​យ៉ាង ឲបរិសុទ្ធតែ​មួយយ៉ាង ឲស្អាតដូចជាស័ង្ខ ដែលគេខាត់​ហើយ​មិន​ងាយ​បានទេ បើ​ដូច្នោះ មានតែអាត្មាអញ កោរសក់និងពុកចង្កា ស្លៀក​ដណ្តប់​សំពត់កាសាយៈ ចេញចាក​ផ្ទះ ចូលទៅកាន់ផ្នួស ។ លុះគ្រាក្រោយមក បុគ្គលនោះ ក៏លះបង់នូវគំនរទ្រព្យតិចផង លះ​បង់នូវគំនរទ្រព្យច្រើនផង​ លះបង់នូវញាតិវង្សតិចផង លះបង់នូវញាតិវង្សច្រើនផង ហើយ​កោរ​សក់​និងពុកចង្កា ស្លៀកដណ្តប់សំពត់កាសាយៈ ចេញចាកផ្ទះចូលទៅ​កាន់ផ្នួស ។ ម្នាល​​អគ្គិវេស្សនៈ អរិយស្សាវ័កដែលនៅក្នុងទីទំនេរ​បាន​ក៏ដោយសារហេតុ​មានប្រមាណ​ប៉ុណ្ណេះ ។ ម្នាលអគ្គិវេស្សនៈ ពួកទេវតានិងមនុស្ស រមែង​មានសេចក្តីត្រេកអរ​ក្នុងកាមគុណទាំង ៥ ប្រការនេះឯង ។ ព្រះតថាគត ទ្រង់​ប្រដៅ​បុគ្គលនោះ តទៅទៀតថា ម្នាលភិក្ខុ ចូរអ្នកមក ចូរជាអ្នកមានសីល ចូរជាអ្នក​សង្រួមក្នុង​បាតិមោក្ខសំវរៈ បរិបូណ៌​ដោយ​អាចារៈនិងគោចារៈ ចូរជាអ្នកឃើញភ័យ ក្នុងទោស​ទាំង​ឡាយ សូម្បីតិចតួច ចូរ​សមាទានសិក្សា ក្នុងសិក្ខាបទទាំងឡាយ ។ ម្នាល​អគ្គិវេស្សនៈ កាល​បើអរិយស្សាវ័ក ជា​អ្នក​មានសីល សង្រួមក្នុងបាតិបោក្ខសំវរៈ បរិបូណ៌​ដោយអាចារៈ​និងគោចារៈ ជាអ្នក​ឃើញ​ភ័យក្នុងទោសសូម្បីតិចតួច សមាទាន​សិក្សា ក្នុងសិក្ខាបទ​ទាំងឡាយហើយ ។ ព្រះតថាគត ក៏ប្រដៅតទៅទៀតថា ម្នាលភិក្ខុ ចូរអ្នកមក ចូរអ្នកគ្រប់​គ្រង​ទ្វារ ក្នុងឥន្រ្ទិយទាំងឡាយ បើឃើញរូបដោយចក្ខុ ក៏មិនបាន​កាន់យកនិមិត្ត ។ បេ ។ ភិក្ខុនោះ លះបង់នីវរណៈទាំង ៥ ប្រការ ដែលជាគ្រឿងសៅហ្មង​ចិត្តធ្វើប្រាជ្ញាឲទុព្វល ពិចារណាឃើញច្បាស់នូវកាយ​ក្នុងកាយ ជាអ្នកព្យាយាមដុត​កម្តៅ​កិលេស មានសតិ​សម្បជញ្ញៈ កំចាត់បង់នូវអភិជ្ឈា​និងទោមនស្សក្នុងលោក ។ ពិចារណាឃើញច្បាស់​នូវវេទនា ក្នុងវេទនាទាំងឡាយ … ពិចារណាឃើញច្បាស់នូវចិត្ត ក្នុងចិត្ត … ពិចារណា​ឃើញច្បាស់ នូវ​ធម្មារម្មណ៍​ក្នុង​ធម្មារម្មណ៍ ព្យាយាមដុតកម្តៅ​កិលេស មាន​សតិសម្បជញ្ញៈ កំចាត់បង់នូវអភិជ្ឈា​និងទោមនស្សក្នុងលោក​ ។ </p>
        <p><a class='ref km' id='km65' href='#km65'>៦៥</a>ម្នាលអគ្គិវេស្សនៈ ដូចទ្រម័កដំរី ដែលដាំសសរធំទៅក្នុងផែនដី ចងក្រៀក​​ ​ដំរីព្រៃ​ត្រង់ក ដើម្បីនឹងញំាញីនូវ ទម្លាប់របស់ពួកដំរីព្រៃផង ដើម្បីញំាញី នូវតម្រិះជាគ្រឿង​ស្ទុះទៅ របស់ពួកដំរីព្រៃផង ដើម្បីញាំញីនូវសេចក្តីក្រវល់ក្រវាយ សេចក្តីនឿយហត់ សេចក្តី​ក្តៅក្រហាយ របស់ពួកដំរីព្រៃផង ដើម្បីញុំាងដំរីព្រៃឲត្រេកអរចំពោះស្រុកផង ដើម្បីឲ កាន់យកសណ្តាប់ធ្នាប់ ដែលជាទីស្រឡាញ់ របស់មនុស្សផង មានសេចក្តីឧបមា​ដូចម្តេច មិញ ម្នាលអគ្គិវេស្សនៈ មានឧបមេយ្យដូចជា​ អរិយស្សាវ័ក ដែលចងក្រៀក​ចិត្តភ្ជាប់​និង​សតិប្បដ្ឋានទាំង ៤ នេះ ដើម្បីញំាញីនូវទម្លាប់ ដែលអាស្រ័យនិង​បញ្ចកាមគុណផង ដើម្បីញាំញីតម្រិះជាគ្រឿងស្ទុះទៅ ដែលអាស្រ័យនិងបញ្ចកាមគុណ​ផង ដើម្បីញាំញីនូវ សេចក្តីក្រវល់ក្រវាយ សេចក្តីនឿយហត់ សេចក្តីក្តៅក្រហាយ ដែលអាស្រ័យនឹង បញ្ចកាម​គុណ​ផង ដើម្បីត្រាស់ដឹងនូវអដ្ឋង្គិកមគ្គ ដើម្បីធ្វើឲជាក់​ច្បាស់​នូវព្រះនិព្វាន​ ។ </p>
        <p><a class='ref km' id='km66' href='#km66'>៦៦</a>ព្រះតថាគត ទ្រង់ប្រដៅភិក្ខុនោះ តទៅទៀតថា ម្នាលភិក្ខុ អ្នកចូរមក​ អ្នក​ចូរ​ពិចារណានូវកាយក្នុងកាយ តែកុំត្រិះរិះនូវតម្រិះដែលប្រកបដោយកាមឡើយ ។ អ្នកចូរ​ពិចារណា​នូវវេទនាក្នុងវេទនាទាំងឡាយ … អ្នកចូរពិចារណានូវចិត្តក្នុងចិត្ត … ជាអ្នក ពិចារណានូវធម្មារម្មណ៍ក្នុងធម្មារម្មណ៍ តែកុំត្រិះរិះនូវតម្រិះ ដែលប្រកបដោយ​ធម្មារម្មណ៍​ឡើយ ។ ភិក្ខុនោះព្រោះរម្ងាប់នូវវិតក្កៈនិងវិចារៈ ហើយចូលកាន់ទុតិយជ្ឈាន ដែលមាន​សេចក្តី​ជ្រះថ្លា ប្រព្រឹត្តទៅខាងក្នុង ជាចិត្តខ្ពស់ឯក ឥតមានវិតក្កៈ ឥតមានវិចារៈ មានតែ​បីតិ​និងសុខៈ ដែលកើតអំពីសមាធិ … ចូលកាន់តតិយជ្ឈាន … ចូលកាន់ចតុត្ថជ្ឈាន ​។</p>
        <p><a class='ref km' id='km67' href='#km67'>៦៧</a>ភិក្ខុនោះ កាលបើតាំងចិត្តនៅល្អ បរិសុទ្ធ ផូរផង់ មិនមានទីទួលគឺកិលេស ប្រាសចាកឧបក្កិលេស ជាចិត្តទន់ គួរដល់ភាវនាកម្ម ជាចិត្តនឹងធឹង ដល់នូវការមិន​ញាប់ញ័រ យ៉ាងនេះហើយ បង្អោនចិត្តទៅដើម្បីបុព្វេនិវាសានុស្សតិញ្ញាណ (ញាណដែល​រលឹក​ឃើញ​នូវខន្ធ ដែលធ្លាប់កើតក្នុងភពមុន ៗ) ។ ភិក្ខុនោះ រមែងរលឹកឃើញ នូវបុព្វេនិវាស មានច្រើន​ប្រការ គឺរលឹកឃើញជាតិ ១ ជាតិ ២ ។ បេ ។ រលឹកឃើញ នូវបុព្វេនិវាស មានច្រើនប្រការ ព្រមទាំងអាការៈ ព្រមទាំងឧទ្ទេស ដោយប្រការដូច្នេះ ។</p>
        <p><a class='ref km' id='km68' href='#km68'>៦៨</a>ភិក្ខុនោះ កាលបើចិត្តតាំងនៅល្អ បរិសុទ្ធ ផូរផង់ មិនមានទីទួល គឺកិលេស ប្រាសចាកឧបក្កិលេស ជាចិត្តទន់ គួរដល់ភាវនាកម្ម ជាចិត្តនឹងធឹង ដល់នូវការមិន​ញាប់ញ័រ យ៉ាងនេះហើយ ក៏បង្អោនចិត្តទៅ ដើម្បីចុតូបបាតញ្ញាណ (ញាណដែលឆ្លុះឃើញ​នូវ ចុតិបដិសន្ធិ) របស់សត្វទាំងឡាយ ។ ភិក្ខុនោះ មានចក្ខុដូចជាទិព្វ កន្លងបង់នូវ​ចក្ខុរបស់ មនុស្សធម្មតា រមែងឃើញពួកសត្វ ដែលកំពុងច្យុត កំពុងកើត ដ៏ថោកទាបខ្លះ ខ្ពង់ខ្ពស់ខ្លះ មានរូបល្អខ្លះ មានរូបអាក្រក់ខ្លះ មានគតិល្អខ្លះ មានគតិអាក្រក់ខ្លះ ។​ បេ ។ រមែង ដឹងច្បាស់​នូវពួកសត្វ ដែលប្រព្រឹត្តទៅតាមកម្មរបស់ខ្លួន ។</p>
        <p><a class='ref km' id='km69' href='#km69'>៦៩</a>ភិក្ខុនោះ កាលបើចិត្តខ្ជាប់ខ្ជួន បរិសុទ្ធ ផូរផង់ មិនមានទីទួល គឺកិលេស ប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនញាប់​ញ័រ​​ទៅតាមអារម្មណ៍ យ៉ាងនេះហើយ ក៏បង្អោនចិត្តទៅដើម្បីអាសាវក្ខយញ្ញាណ (ញាណ​ដែល​ឆ្លុះ ឃើញនូវកិរិយាក្ស័យនៃអាសវៈ) ។ ភិក្ខុនោះ រមែងដឹងច្បាស់ដោយពិតថា នេះ ជាទុក្ខ ដឹងច្បាស់ដោយពិតថា នេះ ជាតណ្ហាជាហេតុឲកើតទុក្ខ ដឹងច្បាស់ដោយពិតថា នេះ ជា ព្រះនិព្វានទីរំលត់ទុក្ខ ដឹងច្បាស់ដោយពិតថា នេះជាបដិបទា ដំណើរទៅកាន់​ព្រះនិព្វាន ទីរលត់ទុក្ខ ។ ភិក្ខុនោះ រមែងដឹងច្បាស់ដោយពិតថា នេះជាពួកអាសវៈ ដឹងច្បាស់ដោយ ពិតថា នេះជាធម៌នាំឲកើតអាសវៈ ដឹងច្បាស់ដោយពិតថា នេះ ព្រះនិព្វានទីរំលត់ អាសាវៈ ដឹងច្បាស់ដោយពិតថា នេះ បដិបទា ដំណើរទៅកាន់​ព្រះនិព្វាន​ទីរំលត់អាសាវៈ ។ កាលបើ​ភិក្ខុនោះ ដឹងយ៉ាងនេះ ឃើញយ៉ាងនេះហើយ ចិត្តក៏រួចស្រឡះចាកកាមាសវៈផង ចាក​ភវាសវៈផង ចាកអវិជ្ជាសវៈផង កាលបើ​ចិត្តរួចស្រឡះហើយ ក៏មានសេចក្តី ដឹងថា ចិត្ត​រួចស្រឡះហើយដូច្នេះ ភិក្ខុនោះដឹងច្បាស់​ថា ជាតិអស់ហើយ មគ្គព្រហ្មចរិយៈ អាត្មាអញ​បាននៅរួចហើយ សោឡសកិច្ច អាត្មាអញបានធ្វើរួចហើយ មគ្គភាវនាកិច្ច ដទៃ ប្រព្រឹត្ត​ទៅ​ដើម្បីសោឡកិច្ចនេះទៀត មិនមានឡើយ ។ </p>
        <p><a class='ref km' id='km70' href='#km70'>៧០</a>ភិក្ខុនោះ ជាអ្នកអត់ទ្រាំនឹងត្រជាក់និងក្តៅ និងសេចក្តីស្រេក និងសេចក្តី ឃ្លាន និងសម្ផស្សនៃរបោម មូស ខ្យល់ កម្តៅថ្ងៃ និងពស់តូចពស់ធំ​ទាំងឡាយ ប្រកបដោយជាតិ ជាអ្នកអត់ធ្មត់ចំពោះគន្លងពាក្យ ដែលគេស្តីអាក្រក់ ដែលមានដំណើរមកអាក្រក់ និង​វេទនា​ ដែលអាស្រ័យក្នុងសរីរៈកើងឡើងហើយ ជាទុក្ខ ដ៏ក្លា ក្តៅផ្សា មិនជា ទីត្រេកអរ មិនជាទីគាប់ចិត្ត នាំបង់នូវជីវិត ។ ភិក្ខុនោះ ជាអ្នកមានទឹកចត់ គឺរាគៈ ទោសៈ មោហៈ ទាំងពួង កំចាត់បង់ហើយ ជាអ្នកគួរទទួលនូវចតុប្បច្ច័យ ដែលគេនាំមកអំពីចម្ងាយ គួរ​ទទួលនូវទាន ដែលគេតាក់តែងដើម្បីភ្ញៀវ គួរទទួលនូវទាន របស់បុគ្គល ជាអ្នកជឿកម្ម​ផល គួរដល់​អញ្ជលីកម្ម ជាបុញ្ញក្ខេត្តដ៏ប្រសើរ របស់សត្វលោក​ ។</p>
        <p><a class='ref km' id='km71' href='#km71'>៧១</a>ម្នាលអគ្គិវេស្សនៈ ប្រសិនបើដំរីព្រះរាជទ្រព្យ ជាសត្វចាស់ គេមិនបានទូន្មាន មិនបានប្រៀនប្រដៅ ហើយធ្វើមរណកាលទៅ គឺស្លាប់ទៅទាំងគេមិនទាន់ បាន​ទូន្មាន ដំរី​ព្រះរាជទ្រព្យ ជាសត្វចាស់ដែលស្លាប់ហើយនោះ ដល់នូវកិរិយា រាប់ថា ជាដំរី​ស្លាប់ហើយ ។ ម្នាលអគ្គិវេស្សនៈ ប្រសិនបើដំរីព្រះរាជទ្រព្យ ជាសត្វកណ្តាល … ម្នាល​អគ្គិវេស្សនៈ ប្រសិន​បើដំរីព្រះរាជទ្រព្យ ជាសត្វនៅក្មេង គេមិនទាន់ទូន្មាន មិនទាន់ប្រៀនប្រដៅទេ ហើយធ្វើ​មរណ​កាលទៅ គឺស្លាប់ទៅទាំងគេមិនទាន់ទូន្មាន ដំរីព្រះរាជទ្រព្យ ដែលជាសត្វនៅក្មេង​ស្លាប់​ហើយនោះ ក៏ដល់នូវកិរិយារាប់ថា ជាដំរី​ស្លាប់ហើយដែរ ។ សេចក្តីនេះ មានឧបមាដូច​ម្តេចមិញ ម្នាលអគ្គិវេស្សនៈ មានឧបមេយ្យ​ដូចភិក្ខុជាថេរៈ ប្រសិនបើ មិនមែនជាព្រះ​ខីណា​ស្រព ធ្វើមរណកាលទៅ គឺស្លាប់​ទៅទាំងមិនទាន់បាន ទូន្មានខ្លួនទេ ភិក្ខុជាថេរៈ ដែល​ស្លាប់ហើយនោះ ដល់នូវកិរិយារាប់ថា ធ្វើមរណកាល ។ ម្នាលអគ្គិវេស្សនៈ ប្រសិនបើភិក្ខុ​ជាកណ្តាល … ម្នាលអគ្គិវេស្សនៈ ប្រសិនបើភិក្ខុបួសថ្មី មិនមែនជាព្រះខីណាស្រព ធ្វើ​មរណកាលទៅ គឺស្លាប់ទៅ​ទាំងមិនទាន់បានទូន្មានខ្លួនទេ ភិក្ខុបួសថ្មីដែលស្លាប់ហើយនោះ ក៏ដល់នូវកិរិយារាប់ថា ធ្វើមរណកាលដែរ ។ </p>
        <p><a class='ref km' id='km72' href='#km72'>៧២</a>ម្នាលអគ្គិវេស្សនៈ ប្រសិនបើដំរីព្រះរាជទ្រព្យ ជាសត្វចាស់ គេបាន​ទូន្មាន​ប្រៀន​ប្រដៅ បានបែបបទល្អហើយ ធ្វើមរណកាលទៅ គឺស្លាប់ទៅដោយគេបានទូន្មាន​ហើយ ដំរីព្រះរាជទ្រព្យ ជាសត្វចាស់ ដែលស្លាប់ហើយនោះ ដល់នូវកិរិយារាប់ថា ជាសត្វ ស្លាប់ ។ ម្នាលអគ្គិវេស្សនៈ ប្រសិនបើដំរីព្រះរាជទ្រព្យ ជាសត្វនៅកណ្តាល … ម្នាល អគ្គិវេស្សនៈ ប្រសិនបើដំរីព្រះរាជទ្រព្យ ជាសត្វនៅក្មេង គេបានទូន្មានប្រៀនប្រដៅ បាន​បែប​បទល្អហើយ ធ្វើមរណកាលទៅ គឺស្លាប់ទៅដោយគេបានទូន្មានហើយ ដំរីព្រះរាជទ្រព្យ ជា​សត្វ​នៅក្មេង ដែលស្លាប់ហើយនោះ ដល់នូវកិរិយារាប់ថា ជាសត្វស្លាប់ដែរ ។ សេចក្តីនេះ​មានឧបមាដូចម្តេចមិញ ម្នាលអគ្គិវេស្សនៈ មានឧបមេយ្យ​ដូចភិក្ខុជាថេរៈ បើជាព្រះខីណា-​ស្រព ធ្វើមរណកាលទៅ គឺស្លាប់ទៅដោយបាន​ទូន្មានខ្លួនហើយ ភិក្ខុជាថេរៈដែលស្លាប់​ហើយ​នោះ ដល់នូវកិរិយារាប់ថាធ្វើមរណកាល ។ ម្នាលអគ្គិវេស្សនៈ ប្រសិនបើភិក្ខុជា​កណ្តាល … ប្រសិនបើភិក្ខុបួសថ្មី ជាខីណាស្រព ធ្វើមរណកាល គឺស្លាប់ទៅទាំងបាន​ទូន្មាន​ខ្លួនហើយ ភិក្ខុបួសថ្មីដែលធ្វើមរណកាល​ហើយនោះ ក៏ដល់នូវកិរិយារាប់ថា ធ្វើមរណ​កាល​ដែរ ។ លុះព្រះមានព្រះភាគ ទ្រង់ត្រាស់ភាសិត នេះ ចប់ហើយ អចិរវតសមណុទ្ទេស ក៏រីករាយនឹងភាសិត របស់ព្រះមានព្រះភាគ ។ </p>
        <p>ចប់ ទន្តភូមិសូត្រ ទី ៥ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>
