<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn100' lang='km'>
        <header>
            <ul>
            </ul>
        </header>
        <p><a class='ref km' id='km151' href='#km151'>១៥១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់​ស្ដេច​ទៅ​កាន់ចារិក ក្នុងដែនកោសល មួយអន្លើដោយភិក្ខុសង្ឃជាច្រើន ។ ក៏សម័យ​​​នោះឯង ព្រាហ្មណីឈ្មោះនាងធនញ្ជានី នៅអាស្រ័យក្នុង​ស្រុក​បច្ចលក៍ប្ប ជាស្រ្តីមានសេចក្តី​ជ្រះ​ថ្លាមាំមួន ក្នុងព្រះពុទ្ធ ព្រះធម៌ ព្រះសង្ឈ ។ គ្រានោះ នាងធនញ្ជានីព្រាហ្មណី​ភ្លាត់មាត់បន្លឺឧទានវាចា អស់វារៈ៣ដងថា សូមនមស្ការ ព្រះមានព្រះភាគ ជាអរហន្ត​សមា្មសម្ពុទ្ធ អង្គនោះ… សូម​នមស្ការ ព្រះមានព្រះភាគ ជាអរហន្តសមា្មសម្ពុទ្ធ អង្គ​នោះ ។</p>
        <p><a class='ref km' id='km152' href='#km152'>១៥២</a>សម័យនោះឯង មាណពឈ្មោះសគារវៈនៅអាស្រ័យ ក្នុង​បច្ចលកប្ប​គ្រាម ជាអ្នកចេះចប់នូវត្រៃវេទ ព្រមទាំងគម្ពីរឈ្មោះនិឃណ្ខុ​នឹងគម្ពីរ​ឈ្មោះកេដុកៈ ព្រមទាំងអក្ខរប្បភេទ មានគម្ពីរឈ្មោះ​ឥតិហាសៈ​ជាគំរប់ ៥ ជាអ្នកដឹងនូវបទនៃវេទ ជាអ្នកដឹងនូវវេយ្យាករណ៍ មិនទើសទាល់​ក្នុង​គម្ពីរលោកាយតៈ នឹងគម្ពីរមហាបុរិស​លក្ខណៈ ។ សគារវមាណព បាន​ឮនាង​ធនញ្ជានីព្រាហ្មណីពោលវាចាយ៉ាងនេះ លុះឮហើយ ក៏ពោលទៅនឹង​នាង​ធនញា្ជនី​ព្រាហ្មណីដូច្នេះថា នាងធនញា្ជនីព្រាហ្មណី​នេះ ​ជាស្រ្តីគំរក់​ផង នាងធនញា្ជនីព្រាហ្មណីនេះជាស្រ្តីដល់នូវ សេចក្តីវិនាសផង ព្រោះថា ពួកព្រាហ្មណ៍ដែលបាននូវវិជា្ជបីក៏មានដែរ ហេតុអ្វីក៏នៅតែពោលសរសើរ​គុណសមណៈត្រងោលនោះទៀត ។ នាងធនញា្ជនីព្រាហ្មណីពោលថា នែអ្នកមានមុខ​ស្រស់បស់ ហេតុតែអ្នកមិនស្គាល់សីលនឹងបញ្ញា របស់​ព្រះមាន​ព្រះភាគអង្គនោះ នែអ្នកមានមុខស្រស់បស់ ប្រសិនបើអ្នកមិន​ស្គាល់​សីលនឹងបញ្ញា របស់ព្រះមានព្រះ​ភាគ​អង្គនោះ នែអ្នកមានមុខស្រស់​បស់ អ្នកមិនគួរសំគាល់នូវព្រះមានព្រះ​ភាគអង្គនោះថា ជាបុគ្គលគួរជេរ គួរប្រទេចសោះឡើយ ។ សគារវមាណពតបថា ម្នាលនាងដ៏ចម្រើន​បើដូច្នោះ ព្រះសមណគោតម ស្ដេចមកដល់បច្ចលកប្បគ្រាម​ក្នុងកាលណា នាងត្រូវប្រាប់ដល់យើងក្នុងកាលនោះផង ។ នាងធនញា្ជនីព្រាហ្មណី​ទទួល​ពាក្យរបស់សគារវមាណព​ថា​ ចាស អ្នកមានមុខស្រស់បស់ ។</p>
        <p><a class='ref km' id='km153' href='#km153'>១៥៣</a>គ្រានោះឯង កាលព្រះមានព្រះភាគ ទ្រង់សេ្ដចទៅកាន់ចារិក ក្នុងដែន​កោសលដោយលំដាប់ ក៏បានដល់បច្ចលកប្បគ្រាម ។ បានឮថា ព្រះមានព្រះភាគ ទ្រង់គង់នៅក្នុងអម្ពវ័ន (​ព្រៃស្វាយ) របស់ពួកតោទេយ្យ​-ព្រាហ្មណ៍ ជិតបច្ចលកប្ប​គ្រាមនោះ​ ។ នាងធនញ្ជានីព្រាហ្មណីបានឮថា ព្រះមានព្រះភាគស្ដេចដល់​បច្ចល​កប្បគ្រាម ឥឡូវគង់នៅក្នុងអម្ពវ័ន របស់​ពួក​តោទេយ្យព្រាហ្មណ៍ ជិតស្រុកបច្ចល​កប្បគ្រាម ។ ទើបនាងធនញ្ជានី-​ព្រាហ្មណី ចូលទៅរកសគារវមាណព លុះចូលទៅ​ដល់ហើយ ក៏និយាយ​នឹងគារវមាណព ដូច្នេះថា នែអ្នកមានមុខស្រស់បស់ ព្រះមាន​ព្រះភាគអង្គ​នោះ សេ្ដចមកដល់បច្ចលកប្បគ្រាមហើយ ទ្រង់គង់នៅក្នុងអម្ពវ័ន របស់ពួក​តោ​ទេយ្យព្រាហ្មណ៍ ជិតបច្ចលកប្បគ្រាម នែអ្នកមានមុខស្រស់បស់ ចូរអ្នក​សំគាល់នូវកាលគួរ នឹងទៅឥឡូវនេះចុះ ។ សគារវមាណពទទូលពាក្យ នៃនាង​ធនញ្ជានីព្រាហ្មណីថា អើ នាងដ៏ចម្រើនហើយក៏ចូលទៅ​រក​ព្រះមាន​ព្រះភាគ លុះចូល​ទៅដល់ហើយ ក៏ធ្វើសេចក្តីរីករាយ ជាមួយព្រះមាន​ព្រះភាគ លុះបញ្ចប់ពាក្យ គួរ​រីករាយ នឹងពាក្យគួររលឹកហើយ ក៏អង្គុយក្នុង​ទីដ៏សមគួរ ។ លុះសគារវមាណព អង្គុយក្នុងទីដ៏សមគួរហើយ ទើបក្រាប​បង្គំ​ទូលព្រះមានព្រះភាគយ៉ាងនេះថា បពិត្រ​ព្រះគោតមដ៏ចម្រើន ​មាន​សមណ​ព្រាហ្មណ៍ពួកមួយជាអ្នកដល់នូវទីបំផុតគឺព្រះនិពាន្វ ជាគុណ​ជាត​ដ៏​ក្រៃលែង ព្រោះប្រាជា្ញក្នុងបច្ចុប្បន្ន តែងដឹងច្បាស់នូវធម៌ជាខាង​ដើម​នៃព្រហ្មចរិយៈ បពិត្រព្រះគោតមដ៏ចម្រើនក្នុង​ពួកសមណព្រាហ្មណ៍​ទាំង​នោះ ពួកសមណព្រាហ្មណ៍ណា ជាអ្នកដល់នូវទីបំផុត គឺព្រះនិព្វាន​ជាគុណ​ជាតដ៏ក្រៃលែង ព្រោះប្រាជ្ញាក្នុងបច្ចុប្បន្ន តែងដឹងច្បាស់នូវធម៌ជា​ខាង​ដើមនៃព្រហ្មចរិយៈ បណ្ដាពួក​សមណព្រាហ្មណ៍ទាំងនោះ តើ​ព្រះគោតម​​ដ៏​ចម្រើនជាសមណៈបែបណា ។</p>
        <p><a class='ref km' id='km154' href='#km154'>១៥៤</a>ព្រះអង្គត្រាស់ថា ម្នាលភារទា្វជៈ តថាគតនឹងពោល​អំពី​ដំណើរខុសគ្នា នៃបុគ្គលអ្នកដល់ នូវទីបំផុតគឺព្រះនិព្វាន ជាគុណជាតដ៏​ក្រៃលែង ព្រោះប្រាជ្ញាក្នុង​បច្ចុប្បន្ន ហើយដឹងច្បាស់នូវធម៌ជាខាង​ដើមនៃ​ព្រហ្មចរិយៈ ម្នាលភារទា្វជៈ មាន​សមណព្រាហ្មណ៍ពួកមួយ ជាអ្នកឮតាម ៗ គ្នា ជាអ្នកដល់នូវទីបំផុត គឺព្រះនិព្វាន ជាគុណជាតដ៏ក្រៃលែង ព្រោះប្រាជ្ញា​ក្នុងបច្ចុប្បន្ន ហើយដឹងច្បាស់ នូវធម៌ជាខាងដើម​នៃព្រហ្មចរិយៈ ដោយការ​ឮតាម ៗ គា្ននោះ ដូចយ៉ាងពួកព្រាហ្មណ៍អ្នកបានត្រៃវិជា្ជ ។ ម្នាលភារទ្វាជៈ មានសមណព្រាហ្មណ៍ពួកមួយ ជាអ្នកដល់នូវទីបំផុតគឺព្រះនិពា្វន ជាគុណ​ជាតដ៏​ក្រៃលែង ព្រោះប្រាជ្ញាក្នុងបច្ចុប្បន្ន ក៏ដឹងច្បាស់នូវធម៌ជាខាងដើមនៃ​ព្រហ្មចរិយៈ ដោយត្រឹមតែសទ្ធាប៉ុណ្ណោះ ដូចយ៉ាងបុគ្គលអ្នកត្រិះរិះពិចារ​ណា​ជាប្រក្រតី ។ ម្នាលភារទា្វជៈ មានសមណព្រាហ្មណ៍ពួកមួយ ដឹងច្បាស់​នូវធម៌​ដោយខ្លួនឯង ក្នុងពួកធម៌ដែលខ្លួនមិនដែលបានស្ដាប់ក្នុងកាលមុន ហើយអ្នកដល់​នូវទីបំផុត​គឺព្រះនិព្វាន ជាគុណជាតដ៏ក្រៃលែង ព្រោះប្រាជ្ញា​ក្នុងបច្ចុប្បន្ន ក៏ដឹងច្បាស់​នូវធម៌​ជាខាងដើមនៃព្រហ្មចរិយៈ ម្នាលភារទា្វជៈ ក្នុងសមណព្រាហ្មណ៍ទាំងនោះ ពួកសមណព្រាហ្មណ៍ណា ដឹងច្បាស់នូវ​ធម៌​ដោយ​ខ្លួនឯង ក្នុងពួកធម៌ដែលខ្លួនមិនដែល​បានស្ដាប់ ក្នុងកាលមុន ហើយអ្នកដល់នូវទីបំផុតគឺព្រះនិព្វាន ជាគុណជាតដ៏ក្រៃលែង ព្រោះប្រាជ្ញា​ក្នុង​បច្ចុប្បន្ន ក៏ដឹងច្បាស់នូវធម៌ជាខាងដើមនៃព្រហ្មចរិយៈ បណា្តសមណ​ព្រាហ្មណ៍ទាំងនោះ តថាគតជាសមណៈមួយដែរ ម្នាលភារទ្វាជៈ ដំណើរ​ដែលខុសគ្នានោះ អ្នកគប្បីដឹងដោយបរិយាយនេះឯង ។ ពួកសមណ​ព្រាហ្មណ៍ណា ដឹងច្បាស់នូវធម៌​ដោយខ្លួនឯង ក្នុងពួកធម៌ដែល​ខ្លួនមិន​ដែលបានស្ដាប់ក្នុងកាលមុន ហើយជាអ្នកដល់នូវ​ទីបំផុតគឺព្រះនិព្វាន ជា​គុណ​​ជាតដ៏ក្រៃលែង ព្រោះប្រាជ្ញាក្នុងបច្ចុប្បន្ន ដឹងច្បាស់នូវធម៌​ជាខាង​ដើម​នៃព្រហ្មចរិយៈ យ៉ាងណា បណា្តសមណព្រាហ្មណ៍ទាំងនោះ តថាគត ក៏​ជាសមណៈ យ៉ាងនោះដែរ ។</p>
        <p><a class='ref km' id='km155' href='#km155'>១៥៥</a>ម្នាលភារទ្វាជៈ ក្នុងកាលមុនអំពីការត្រាស់ដឹង កាលតថាគត​នៅ​ជាពោធិសត្វមិនទាន់​ បានត្រាស់ដឹងនៅឡើយ មានសេចក្តីត្រិះរិះ ដូច្នេះ​ក្នុង​ទី​ឯណោះ​ថា ឃរាវាស ជាភេទចង្អៀតពេកណាស់​ ជាផ្លូវនៃធូលី​ឯបុព្វជ្ជា​ទើបជាភេទ​ទំនេរ បើអាត្មាអញនៅគ្រប់គ្រងផ្ទះ មិនងាយប្រព្រឹត្តព្រហ្មចរិយ​ធម៌នេះ ឲ្យបរិបូណ៌​ក្រៃលែង ឲ្យបរិសុទ្ធក្រៃលែង ឲ្យផូរផង់ ដូចជាស័ង្ខ​ដែលគេដុសខាត់បានឡើយ បើដូច្នោះមាន តែអាត្មាអញកោសក់ ពុកមាត់ ពុកចង្កា ស្លៀកដណ្ដប់សំពត់កា​សាយៈទាំងឡាយ ចេញចាកផ្ទះចូល​ទៅកាន់​ផ្នួសវិញ ។ ម្នាលភារទ្វាជៈ សម័យខាង​ក្រោយមក កាលតថាគតនៅ​ក្មេងកំឡោះ មានសក់ខ្មៅស្រិល ប្រកបដោយវ័យល្អ គឺបឋមវ័យ ទុកជាមាតា​និតា​មិនប្រាថ្នា (នឹងឲ្យបួស) មានមុខប្រឡាក់ដោយទឹកភ្នែក ស្រែកយំ ក៏នៅ​តែ​កោរ​សក់ ពុកមាត់ ពុកចង្កា ស្លៀកដណ្ដប់សំពត់កាសាយៈ ចេញចាកផ្ទះ​ចូល​ទៅកាន់ផ្នូស ។ លុះតថាគតនោះ បួសយ៉ាងនេះហើយ ក៏ស្វែងនូវ​កឹកុសលគឺ​សព្វញ្ញុតញ្ញាណ ស្វែងរកនូវសន្តិវរបទគឺព្រះនិពា្វន រកគុណជាត​ដទៃ​​ក្រៃ​លែងជាងគ្មាន ក៏ចូលទៅរកអាឡាតោបស កាលាមគោត្រ លុះចូល​ទៅដល់ហើយ ទើបពោលនឹងអាឡាតោបស កាលាមគោត្រ យ៉ាងនេះថា ម្នាលកាលាមៈមានអាយុ យើងប្រាថ្នានឹងប្រព្រឹត្ត​ព្រហ្មចរិយធម៌ ​ក្នុង​ធម្មវិន័យ​នេះ​​ដែរ ។ ម្នាលភារទ្វាជៈ កាលបើ​តថាគតពោលយ៉ាងនេះហើយ អាឡារតាបសកាលានគោត្រ ក៏ពោលតបមក​តថាគត​​វិញយ៉ាងនេះថា ចូរ​អ្នក​មានអាយុនៅចុះ នេះធម៌ប្រាកដដូចជាអ្នកត្រូវការ​នោះ ជាធម៌ដែលវិញ្ញូ​បុរស គប្បីធ្វើឲ្យជាក់ច្បាស់ដោយប្រាជ្ញា នូវលទ្ធិអាចារ្យជារបស់​ខ្លួន ហើយ​សម្រេចសម្រាន្តនៅបាន ដោយកាលមិនយូរប៉ុន្មាន ។ ម្នាលភារទ្វាជៈ មិនយូរប៉ុន្មាន តថាគតក៏រៀនធម៌នោះចប់ភ្លាម ។ ម្នាលភារទ្វាជៈ តថាគត​ពោលនូវ​ញាណវាទផង ថារវាទផង ដោយគ្រាន់តែបង្ហើបបបូរមាត់ ដោយ​គ្រាន់តែហាមាត់​និយាយប៉ុណ្ណោះ ទាំងតថាគតទាំងអ្នកដទៃ ក៏អាចបេ្ដជា្ញថា អាត្មាអញដឹង អាត្មាអញ​ឃើញ ដូចច្នេះបាន ។ ម្នាលភារទ្វាជៈ តថាគតមាន​សេចក្ដីត្រិះរិះយ៉ាងនេះថា អាឡារតាបស កាលាមគោត្រ មិនហ៊ានប្រកាស​ថា ខ្ញុំធ្វើឲ្យជាក់ច្បាស់នូវធម៌នេះ​ដោយប្រាជ្ញាខ្លូនឯង ដោយត្រឹមតែសទ្ធា​ប៉ុណ្ណោះ ហើយសម្រចសម្រាន្ដនៅដូច្នេះឡើយ តាមពិត អាឡារតាបស កាលាមគោត្រ គ្រាន់តែយល់ឃើញនូវធម៌នេះប៉ុណ្ណោះ ។ ម្នាលភរទា្វជៈ ក្នុងកាលជាខាងក្រោយមក តថាគត ចូលទៅរកអឡារតាបស កាលាម-​គោត្រ លុះចូលទៅដល់ហើយ ទើបពោលនឹងអាឡារ​​តាបស កាលាមគោត្រ យ៉ាងនេះថា ម្នាលកាលាមៈមានអាយុ អ្នកបានធ្វើឲ្យជាក់ច្បាស់បាន បាន​សម្រេច​នូវធម៌នេះ ដោយប្រាជា្ញខ្លួនឯង ហើយអាចសម្តែងបាន ដោយ​ចំណែក​មានប៉ុន្មានខ្លះឬ​ទេ ។ ម្នាលភារទ្វាជៈ កាលបើតថាគតពោល​យ៉ាងនេះហើយ អាឡារតាបស កាលាមគោត្រ ក៏សម្តែង​នូវអាកិញ្ចញ្ញាយ-​តនជ្ឈាន ។ ម្នាលភារទ្វាជៈ តថាគត​ក៏មានសេចក្ដីត្រិះរិះយ៉ាងនេះថា សទ្ធា​របស់អាឡារតាបស កាលាគោត្រគ្មានទេ សទ្ធារបស់អាត្មាអញ ទើបមាន​វីរិយៈ​របស់អាឡារតាបសកាលាគ្រាមត្រគ្មានទេ វីរិយៈរបស់អាត្មាអញ ទើប​មាន សតិ… សមាធិ. បញ្ញារបស់អាឡារតាប​សកាលា​ម​គោត្រគ្មានទេ បញ្ញា​របស់​អាត្មាអញទើបមាន បើដូច្នោះ គួរតែអាត្មាអញតាំងសេចក្ដី​ព្យាយាម ដើម្បីធ្វើឲ្យជាក់ច្បាស់នូវធម៌ដែលអាឡារតាបស កាលាមគោត្រប្រកាស​ថា ខ្ញុំបានធ្វើឲ្យជាក់ច្បាស់ ដោយប្រាជា្ញខ្លួនឯង ហើយសម្រេចសម្រាន្ដនោះ ។ ម្នាលភារទ្វារជៈ មិនយូរប៉ុន្មានតថាគតក៏បានធ្វើឲ្យជាក់ច្បាស់ នូវធម៌នោះ ដោយប្រាជា្ញ​ខ្លួនឯងភ្លាម ហើយសម្រេចសម្រាន្ដនៅ ។ ម្នាលភារទ្វាជៈ ក្នុង​កាល​ខាងក្រោយមក​ទៀត តថាគតចូលទៅរកអាឡារតាបស កាលាមគោត្រ លុះចូលទៅដល់ហើយ​ ក៏ពោលនឹងអាឡារតាបស កាលមគោត្រយ៉ាង​នេះ​ថា ម្នាលកាលាមៈ មានអាយុ អ្នកបានធ្វើឲ្យជាក់ច្បាស់ បានសម្រេច​នូវ​ធម៌​នេះ ដោយប្រាជ្ញាខ្លួនឯង ហើយអាច​សម្តែងបានដោយចំណែក​បាន​ប្រមាណ​​តែប៉ុណ្ណោះទេឬ ។ អាឡារតាបសតបថា ម្នាលអាវុសោ ខ្ញុំបាន​​​​ធ្វើ​ឲ្យជាក់​ច្បាស់ បានសម្រេចនូវធម៌នេះ ដោយប្រាជ្ញាខ្លួនឯង ហើយអាច​សម្តែង​បាន ដោយចំណែកមានប្រមាណប៉ុណ្ណោះឯង ម្នាលអាវុសោ ខ្ញុំបាន​ធ្វើឲ្យ​ជាក់ច្បាស់ បានសម្រេចនូវធម៌នេះ ដោយប្រាជ្ញាខ្លួនឯង ដោយ​ចំណែក​មាន​​ប្រមាណប៉ុណ្ណោះឯង ហើយសម្រាន្ដនៅ ម្នាលអាវុសោ យើង​ពេញ​ជាមានលាភ ម្នាលអវុសោ អត្តភាពជាមនុស្ស យើងពេញជា​បាន​ដោយ​ល្អហើយ ដ្បិតយើងបាន​ឃើញ​នូវសព្រហ្មចារី ប្រាកដដូចជាអ្នក​មានអាយុ ព្រោះថាខ្ញុំបានធ្វើឲ្យជាក់ច្បាស់ បានសម្រេចនូចធម៌​ណាដោយ​ប្រាជ្ញា​ខ្ញួនឯង ហើយអាចសម្តែងបាន អ្នកក៏បានធ្វើឲ្យ​ជាក់ច្បាស់ បាន​សម្រេច​នូវធម៌នោះ ដោយប្រាជ្ញាខ្លួនឯង ហើយសម្រាន្ដនៅដែរ អ្នកបានធ្វើ​ឲ្យជាក់ច្បាស់ បានសម្រេចនូវធម៌ណា ដោយប្រាជ្ញាខ្លួនឯង ហើយសម្រាន្ដ​នៅ ខ្ញុំក៏បានធ្វើឲ្យជាក់ច្បាស់ បានសម្រេចនូវធម៌នោះ ​ដោយប្រាជ្ញាខ្លួនឯង ហើយអាច​សម្តែងបានដែរ ខ្ញុំដឹងនូវធម៌ណា អ្នកក៏ដឹងនូវធម៌នោះដែរ អ្នក​ដឹង​នូវធម៌ណា ខ្ញុំក៏ដឹងនូវធម៌នោះដែរ ខ្ញុំប្រាកដយ៉ាងណា អ្នកក៏ប្រាកដក​យ៉ាង​នោះដែរ អ្នកប្រាកដ​យ៉ាងណា ខ្ញុំក៏ប្រាកដកយ៉ាងនោះដែរ ម្នាល​អវុសោ​ ​ឥឡូវនេះ​ អ្នកចូលកម​ យើងទាំង​ពីរនាក់នឹងនៅគ្រប់គ្រងគណៈនេះ ។ ម្នាលភារទ្វាជៈ ឯអាឡារតាបសកាលាម​គោត្រ ជាអាចារ្ររបស់​តថាគត តាំង​តថាគតដែល ជាកូនសិស្សឲ្យត្រឹមស្មើនឹង​ខ្លួនទាំងបូជា តថាគត​ដោយគ្រឿងបូជាដ៏លើសលុប ដោយប្រការដូច្នេះ ។ ម្នាលភារទ្វាជៈ តថាគត​មានសេចក្ដី ត្រិះរិះយ៉ាងនេះថា ធម៌នេះមិនប្រព្រឹត្តទៅ ដើម្បី​សេចក្ដី​​នឿយណាយ មិនប្រព្រឹត្តទៅ ដើម្បីប្រាសចាកតម្រេក មិនប្រព្រឹត្តទៅ ដើម្បី​រំលត់ទុក្ខ មិនប្រព្រឹត្តទៅ ដើម្បីសេចក្ដីស្ងប់ មិនប្រព្រឹត្តទៅ ដើម្បី​សេចក្ដី​ដឹងច្បាស់ មិនប្រព្រឹត្តទៅ ដើម្បីសេចក្ដីត្រាស់ដឹង មិនប្រព្រឹត្តទៅ ដើម្បី​ព្រះនិព្វានទេ ប្រព្រឹត្តទៅបានត្រឹមតែកើត​ក្នុងអាកិញ្ចញ្ញាយ​តនភព​ប៉ុណ្ណោះ ។ ម្នាលភារទ្វាជៈ តថាគតមិនទាន់ល្មមចិត្តនឹងធម៌នោះទេ នឿយ​ណាយ​​​ចាកធម៌នោះ ហើយចៀស​ចេញទៅ ។</p>
        <p><a class='ref km' id='km156' href='#km156'>១៥៦</a>ម្នាលភារទ្វាជៈ តថាគតក៏ស្វែងរកនូវកឹកុសល គឺសសព្វញ្ញុត​-ញ្ញាណ ស្វែងរកនូវសន្ដិវរបទគឺព្រះនិព្វាន រកគុណជាតដទៃក្រៃលែង​ជាងគ្មាន បានចូលទៅរក​ឧទ្ចកតាបស រាមបុត្ត លុះចូលទៅដល់ហើយ ក៏​ពោល​នឹងឧទ្ទកតាបស រាមបុត្ត យ៉ាងនេះថា ម្នាល​រាមៈមានអាយុ ខ្ញុំប្រាថ្នា​នឹង​ប្រព្រឹត្ត ព្រហ្មចរិយៈ ក្នុងធម្មវិន័យនេះ ។ ម្នាលភារទ្វាជៈ កាលបើ​តថាគត​ពោលយ៉ាងនេះហើយ ឧទ្ទកតាបសរាមបុត្ត ក៏ពោលតបនឹង​តថាគត​យ៉ាងនេះវិញថា ចូរអ្នកមានអយុនៅចុះ នេះធម៌ប្រាកដដូចជា​អ្នក​ត្រូវការ​នោះ ជាធម៌ដែលវិញ្ញូបុរសគប្បីធ្វើ ឲ្យជាក់ច្បាស់ដោយប្រាជ្ញា នូវ​លទ្ធិ​​អាចារ្យ​ជារបស់ខ្លួន ហើយសម្រេចសម្រាន្តនៅបាន ដោយកាល​មិន​យូរ​ប៉ុន្មាន ។ ម្នាលភារទ្វាជៈ មិនយូរប៉ុន្មានតថាគតឯង​ក៏បានរៀននូវ​ធម៌​នោះ​ចប់ភ្លាម ។ ម្នាលភារទ្វាជៈ តថាគតពោលនូវញាណវាទផង ថារវាទផង ដោយគ្រាន់តែបង្ហើប​បូរមាត់ ដោយគ្រាន់តែហាមាត់និយាយប៉ុណោះ ទាំង​តថាគត​ទាំងអ្នកដទៃ ក៏អាច​ប្ដេជ្ញា​ថា អាត្មាអញដឹងអាត្មាអញឃើញ ដូច្នេះ​បាន ។ ម្នាលភារទ្វាជៈ តថាគតមាន​សេចក្តីត្រិះរិះយ៉ាងនេះថា រាមៈមិន​ហ៊ានប្រកាសថា ខ្ញុំបានធ្វើឲ្យជាក់ច្បាស់ បាន​សម្រេច​​​នូវធម៌នេះ ដោយ​ប្រាជ្ញា​ខ្លួនឯង ដោយត្រឹមតែសទ្ធាប៉ុណ្ណោះ ដូច្នេះឡើយ តាមពិតរាមៈ គ្រាន់​តែ​យល់ឃើញនូវធម៌នេះប៉ុណ្ណោះ ។ ម្នាលភារទ្វាជៈ ក្នុងកាល​ដ៏ទៃទៀត តថាគតចូលទៅរកឧទ្ទតាបសរាមបុត្ត លុះចូលទៅដល់ហើយ ក៏ពោលនឹង​ឧទ្ទកតាបសរាបុត្ត យ៉ាងនេះថា ម្នាលរាមៈ មានអាយុ អ្នកបាន​ធ្វើ​ឲ្យ​ជាក់​ច្បាស់ បានសម្រេចនូវធម៌នេះ ដោយប្រាជ្ញាខ្លួនឯង ហើយអាច សម្តែង​បាន​ដោយ​ចំណែក​ខ្លះឬទេ ។ ម្នាលភារទ្វាជៈ កាលបើតថាគត​ពោលយ៉ាងនេះ​ហើយ ឧទ្ទកតាបស រាមបុត្ត ក៏សម្តែងនូវនេវសញ្ញានាសញ្ញាយតនជ្ឈាន ។ ម្នាលភារទ្វាជៈ តថាគតមាន​សេចក្ដីត្រិះរិះយ៉ាងនេះថា សទ្ធារបស់រាមៈ មិនមានទេ សទ្ធារបស់អាត្មាអញទើបមាន វិរិយ របស់រាមៈមិនមានទេ ។​បេ។ សតិ… សមាធិ… បញ្ញារបស់រាមៈមិនមានទេ បញ្ញារបស់អាត្មាអញ​ទើប​មាន បើដូច្នោះ គួរតែអាត្មាអញតាំងសេចក្ដីព្យាយាម ដើម្បីធ្វើឲ្យ​ជាក់​ច្បាស់ នូវធម៌ដែលរាមៈ ប្រកាសថា អាត្មាអញបានធ្វើឲ្យជាក់ច្បាស់ បាន​សម្រេច​ដោយ ប្រាជា្ញខ្លួនឯង ហើយសម្រេចសម្រាន្តនៅ ។ ម្នាលភារទ្វាជៈ មិនយូរប៉ុន្មាន តថាគតក៏បានធ្វើឲ្យជាក់ច្បាស់ បានសម្រេចនូវធម៌ នោះភ្លាម ដោយប្រាជ្ញាខ្លួនឯង ។ ម្នាលភារទ្វាជៈ ក្នុងកាលខាងក្រោយមកទៀត តថាគត​ចូល​ទៅ​រកឧទ្ទកតាបស រាមបុត្ត លុះចូលទៅដល់ហើយ ក៏ពោល​នឹងឧទ្ទតាបស រាមបុត្ត យ៉ាងនេះថា ម្នាលរាមៈមានអាយុ អ្នកបានធ្វើ​ឲ្យជាក់​ច្បាស់ បានសម្រេចនូវធម៌នេះ​ដោយ​ប្រាជា្ញខ្លូនឯង ហើយអាចសម្តែងបាន ដោយចំណែកខ្លះឬទេ ។ ឧទ្ទតាបសរាម​បុត្តតបថា ម្នាលអវុសោ ខ្ញុំបានធ្វើ​ឲ្យជាក់ច្បាស់ បានសម្រេចនូវធម៌នេះ ដោយ​ប្រាជ្ញាខ្លួនឯង ហើយអាច​សម្តែង​បាន ដោយចំណែកមានប្រមាណប៉ុណ្ណោះឯង ម្នាលអាវុសោ ខ្ញុំបាន​ធ្វើ​ឲ្យជាក់ច្បាស់ បានសម្រេចនូវធម៌នេះ ដោយប្រាជ្ញាខ្លួនឯង ដោយ​ចំណែក​មានប្រមាណប៉ុណ្ណោះឯង ម្នាលអាវុសោ យើងពេញជាមានលាភ អត្តភាព​​ជាមនុស្ស យើងពេញជាបានដោយល្អ ត្រង់ដែល​យើង​បានឃើញ​នូវ​​សព្រហ្មចារី​​ប្រាកដដូចជា អ្នកមានអាយុ ព្រោះថា រាមៈ បានធ្វើឲ្យ​ជាក់​ច្បាស់ បាន​​សម្រេចនូវធម៌ណា ដោយប្រាជ្ញាខ្លួនឯង ហើយអាចសម្តែងបាន អ្នកក៏បានធ្វើឲ្យជាក់​ច្បាស់ បានសម្រេចនូវធម៌នោះ ដោយប្រាជ្ញាខ្លួនឯងដែរ អ្នកក៏បានធ្វើឲ្យជាក់ច្បាស់ បានសម្រេចនូវធម៌ណា ដោយប្រាជ្ញាខ្លួនឯង រាមៈក៏បានធ្វើឲ្យជាក់ច្បាស់ បានសម្រេច​នូវធម៌នោះ ដោយប្រាជ្ញាខ្លួនឯង ហើយអាចសម្តែងបានដែរ រាមៈដឹងច្បាស់នូវធម៌ណា អ្នកក៏ដឹងច្បាស់​នូវធម៌​នោះដែរ អ្នកដឹងច្បាស់នវធម៌ណា រាមៈក៏ដឹងច្បាស់នូវធម៌​នោះដែរ រាមៈ​ប្រាកដ​យ៉ាងណា អ្នកក៏ប្រាកដយ៉ាងនោះដែរ អ្នកប្រាកដយ៉ាងណា រាមៈ​ក៏​ប្រាកដយ៉ាងនោះដែរ ម្នាលអាវុសោ ឥឡូវនេះអ្នកចូលមក អ្នកចូរគ្រប់គ្រង់​គណៈ​នេះចុះ ។ ម្នាលភារទ្វាជៈ ឯទ្ទកតាបស រាមបុត្ត ជាសព្រហ្មចារី​របស់​តថាគត តាំងតថាគតក្នុងទីជាអាចារ្យ ទាំងបូជាតថាគតដោយគ្រឿងបូជា ដ៏លើស​លុប​ដោយ​ប្រការដូច្នេះ ។ ម្នាលភារទ្វាជៈ តថាគតមាន​សេចក្ដី​ត្រិះរិះ យ៉ាងនេះថា ធម៌នេះ​មិនប្រព្រឹត្តទៅ ដើម្បីសេចក្តីនឿយណាយ មិន​ប្រព្រឹត្ត​ទៅ ដើម្បីប្រាសចាកគម្រេក មិនប្រព្រឹត្តទៅ ដើម្បីរំលត់ទុក្ខ មិន​ប្រព្រឹត្ត​​ទៅ ដើម្បីសេចក្តីស្ងប់ មិនប្រព្រឹត្តទៅ ដើម្បីសេចក្តីដឹងច្បាស់ មិន​ប្រព្រឹត្តទៅ ដើម្បីសេចក្តីត្រាស់ដឹង មិនប្រព្រឹត្តទៅ ដើម្បីព្រះនិព្វានទេ ប្រព្រឹត្ត​ទៅបាន ត្រឹមតែទៅកើតក្នុងនេវសញ្ញានាសញ្ញាយតនកព ប៉ុណ្ណោះ​ឯង ។ ម្នាលភារទ្វាជៈ តថាគតឯងមិនល្មមចិត្តនឹងធម៌នោះ នឿយណាយ​ចាក​​ធម៌​​នោះ ហើយក៏ចៀសចេញទៅ ។</p>
        <p><a class='ref km' id='km157' href='#km157'>១៥៧</a>ម្នាលភារទ្វាជៈ តថាគតស្វែងរកនូវកឹកុសល ស្វែងរកនូវ​សន្តិវរបទ រកគុណជាតដទៃក្រៃលែងជាងគ្មាន ត្រាច់ទៅកាន់ចារិក​ក្នុង​ដែន​មគធៈ តាមលំដាប់ ក៏បានដល់សេនានិគមក្នុងឧរុវេលាប្រទេស ។ ក្នុងទីនោះ តថាគត​​បានឃើញភូមិភាគ (ចំណែកផែនដី​) ជាទីគួរត្រេកអរផង នូវដង​ព្រៃ​ជា​ទីនាំមកនូវសេចក្ដីជ្រះថ្លាផង នូវស្ទឹងកំពុងហូរទៅ មានទឹកត្រជាក់ មាន​កំពង់​ដ៏ល្អ ជាទីគួរត្រេកអរផង នូវស្រុក​ជាទីគោចរជុំវិញផង ។ ម្នាល​ភារទ្វាជៈ តថាគតមានសេចក្ដីត្រិះរិះយ៉ាងនេះថា ឧហ្ន៎ ភូមភាគនេះ​ជា​ទីគួរ​ត្រេកអរផង ដងព្រៃជាទីនាំមក នូវសេចក្ដីជ្រះថ្លាផង ស្ទឹងកំពុង​ហូរទៅ មាន​ទឹកត្រជាក់ មានកំពង់ដ៏ល្អ ជាទីគួរត្រេកអរផង ស្រុកជាទីគោចរ​ជុំវិញផង ទីនេះ​ជាទីគួរតាំងសេចក្ដីព្យាយាម របស់កុលបុត្ត អ្នកត្រូវការដោយ សេចក្តី​ព្យាយាម ។ ម្នាលភារទ្វាជៈ តថាគតអង្គុយក្នុងនោះដោយគិតថា ទីនេះជា​ទីគួរ​​ដល់សេចក្ដីព្យាយាម ។</p>
        <p><a class='ref km' id='km158' href='#km158'>១៥៨</a>ម្នាលភារទ្វាជៈ សេចក្តីឧបមា ៣ យ៉ាង មិនជាទីអសា្ចរ្យប៉ុន្មាន ដែល​តថាគត មិនធ្លាប់បានស្ដាប់ក្នុងកាលមុន ក៏ប្រាកដឡើងដល់តថាគត ។ ម្នាលភារទ្វាជៈ ដូចកំណាត់ឈើស្រស់មានជ័រ ដែលត្រាំទឹក មានបុរស​កាន់​យក​នូវ​ឈើពំនូតភ្លើងខាងលើដើរមក ដោយគិតថា អាត្មាអញនឹងធ្វើ​ភើ្លង​ឲ្យ​កើត​ឡើង​ នឹងធ្វើភើ្លងឲ្យឆេះឡើង ម្នាលភារទ្វាជៈ អ្នកសំគាល់សេចក្តី​នោះ​ដូចម្ដេច បុរសនោះ អាចកាន់យកនូវពំនួតភ្លើងខាងលើ មកពួតគ្នានឹង​កំណាត់​ឈើស្រស់ នៅមានជ័រ​ដែល​ត្រាំទឹក តើធ្វើភ្លើងឲ្យកើតឡើង ធ្វើភ្លើង​ឲ្យ​ធេះ​ឡើងបានដែរឬ ។ បពិត្រព្រះ​គោតមដ៏ចម្រើន​ហេតុនេះ​មិនធ្លាប់​មាន​ទេ ដំណើរនោះព្រោះហេតុអ្វី បពិត្រព្រះ​គោតមដ៏ចម្រើនព្រោះ​ថាកំណាត់​ឈើ​ឯណោះ នៅស្រស់មានជ័រ មួយទៀត កំណាត់​ឈើនោះត្រាំទឹកផង ឯបុរស់នោះឯង គ្រាន់តែមានចំណែកនៃសេចក្ដី លំបាកកាយ​លំបាកចិត្ត​បុណ្ណោះ ។ ម្នាលភារទ្វាជៈ សេចក្ដីនុ៎ះ មានឧបមេយ្យដូច​សមណៈ​ឬ​ព្រាហ្មណ៍ណាមួយ មិនស្ងប់ស្ងាត់ចាកកាមទាំងឡាយ ដោយកាយផង សេចក្ដី​​ប្រាថ្នា​​ក្នុងកាម សេចក្ដីស្នេហាក្នុងកាម សេចក្ដីជ្រុលជ្រប់ក្នុងកាម សេចក្ដី​​​ស្រេក​ឃ្លានក្នុងកាម សេចក្ដីក្ដៅក្រហាយក្នុងកាមទាំងឡាយណា របស់​​សមណព្រាហ្មណ៍ទាំងនោះ សេចក្ដីប្រាថ្នាក្នងកាមជាដើមនោះ មិន​​បាន​​សាបសូន្យដោយងាយ មិនបាន​ស្ងប់រម្ងាប់ដោយងាយ ក្នុងចិត្តផងបើ​ទុក​ជា​សមណព្រាហ្មណ៍ ដូ៏ចម្រើនទាំងនោះ ទទួលវេទនាជាទុក្ខ ក្លៀវក្លា ក្ដៅ​ក្រហាយ ដែលកើតអំពីសេចក្តីព្យាយាម សមណព្រាហ្មណ៍ ទាំងនោះ​ក៏​មិន​គួរដើម្បីដឹង ដើម្បីឃើញដើម្បីត្រាស់ដឹងដ៏ប្រសើរឡើយ បើទុកជា សមណ​ព្រាហ្មណ៍ ដ៏ចម្រើនទាំងនោះ មិនបានទទួលនូវ​វេទនាជាទុក្ខ ក្លៀវក្លា ក្ដៅក្រហាយ ដែលកើតអំពីសេចក្ដីព្យាយាមទេ សមណ​ព្រាហ្មណ៍​ទាំង​នោះ ក៏នៅតែមិនគួរ ដើម្បីដឹង ដើម្បីឃើញ ដើម្បីត្រាស់ដឹងដ៏​ប្រសើរ​ទេ ។ ម្នាលភារទ្វាជៈ នេះសេចក្ដីឧបមាទី ​១​ មិនជាទីអស្ចារ្យប៉ុន្មានដែលតថាគត មិនធ្លាប់​បានស្ដាប់មកក្នុងកាលមុន ក៏ប្រាកដឡើងដល់តថាគត ។</p>
        <p><a class='ref km' id='km159' href='#km159'>១៥៩</a>ម្នាលភារទ្វាជៈ សេចក្ដីឧបមាទី ២ ដទៃទៀត មិនជាទីអស្ចារ្យ​ប៉ុន្មាន ដែលតថាគតមិនធ្លាប់បានស្ដាប់មកក្នុងកាលមុន ក៏ប្រាកដឡើង​ដល់​តថាគត ។ ម្នាលភារទ្វាជៈ ដូចកំណាត់ឈើស្រស់មានមានជ័រ នៅលើគោក​ធ្លាយ​អំពីទឹក មានបុរសកាន់យកឈើពំនួតភ្លើង ខាងលើដើរមក ដោយគិត​ថា​ អាត្មាអញនឹងធ្វើ​ភ្លើងឲ្យកើតឡើង នឹងធ្វើភ្លើងឲ្យធេះឡើង ម្នាលភារ-​ភ្វាជៈ អ្នកសំគាល់សេចក្ដី​នោះដូចម្ដេច បុរសនោះអាចកាន់​យកពំនួត​ភ្លើង​ខាងលើ មកពួតគា្ននឹងកំណាត់​ឈើស្រស់ឯណោះ ដែលមានជ័រ នៅលើ​គោក​ធ្លាយអំពីទឹក តើធ្វើភើ្លងឲ្យកើតឡើង ធ្វើភ្លើងឲ្យធេះឡើងបានឬទេ ។ បពិត្រ​ព្រះគោតមដ៏ចម្រើនហេតុនេះមិនធ្លាប់មានទេ សេចក្ដីនោះព្រោះ​ហេតុ​​អ្វី បពិត្រព្រះគោតមដ៏ចម្រើនព្រោះថា កំណាត់ឈើឯណោះ​ ជាឈើ​ស្រស់​នៅ​មានជ័រ ទោះបីនៅលើគោកធ្លាយអំពីទឹកក៏ដោយ ឯបុរសនោះ​គ្រាន់​តែមាន ចំណែកនៃសេចក្ដីលំបាកកាយ លំបាកចិត្តប៉ុណ្ណោះឯង ។ ម្នាលភារទ្វាជៈ សេចក្ដីនុ៎ះមានឧបមេយ្យដូច សមណៈឬព្រាហ្មណ៍​ឯណា​នីមួយ ស្ងប់ស្ងាត់ចាកកាម​ទាំងឡាយ ដោយកាយពិតមែនហើយ តែសេចក្ដី​ប្រាថ្នាក្នុងកាម សេចក្ដីស្នេហាក្នុង​កាម សេចក្ដីជ្រុលជ្រប់ក្នុងកាម សេចក្ដី​ស្រេកឃ្លានក្នុងកាម សេចក្ដីក្ដៅក្រហាយក្នុង​កាម​​ទាំងឡាយណា របស់​សមណ​​ព្រាហ្មណ៍ទាំងនោះ សេចក្ដីប្រាថ្នាក្នងកាមជាដើមនោះ មិនបាន​សាបសូន្យស្រឡះ មិនបានស្ងប់រម្ងាប់ស្រឡះ ក្នុងចិត្តនៅឡើយ បើទុកជា សមណព្រាហ្មណ៍ដូ៏ចម្រើនទាំងនោះ សោយនូវវេទនាជាទុក្ខ ក្លៀវក្លាក្ដៅ​ក្រហាយ ដែលកើតអំពីសេចក្តីព្យាយាម សមណព្រាហ្មណ៍ទាំងនោះ ក៏​មិន​គួរ ដើម្បីដឹង ដើម្បីឃើញ ដើម្បីត្រាស់ដឹង ដ៏ប្រសើរឡើយ បើទុកជាសមណ​ព្រាហ្មណ៍​​ទាំងនោះ មិនបានទទួលនូវវេទនាជាទុក្ខ ក្លៀវក្លាក្ដៅក្រហាយ ដែល​កើតអំពីសេចក្ដី​ព្យាយាមទេ សមណព្រាហ្មណ៍ទាំងនោះ ក៏គង់តែមិន​គួរ ដើម្បីដឹង ដើម្បីឃើញ ដើម្បីត្រាស់ដឹងដ៏ប្រសើរទេ ។ ម្នាលភារទ្វាជៈ នេះ​ជាសេចក្ដី​ឧបមាទី ២ មិនជាទី​អស្ចរ្យប៉ុន្មាន ដែលតថាគត​មិនធ្លាប់​បាន​ស្ដាប់​មក​ក្នុង​កាលមុន ក៏ប្រាកដឡើងដល់​តថាគត ។</p>
        <p><a class='ref km' id='km160' href='#km160'>១៦០</a>ម្នាលភារទ្វាជៈ សេចក្ដីឧបមាទី ៣ ដទៃទៀត មិន​ជាទី​អស្ចរ្យប៉ុន្មាន ដែលតថាគតមិនធ្លាប់បានស្ដាប់មកក្នុងកាលមុន ក៏ប្រាកដ​ឡើង​ដល់តថាគត ។​ ម្នាលភារទ្វាជៈ ដូចកំណាត់ឈើស្ងួតអស់​សម្ងួត​នៅលើគោក ធ្លាយអំពីទឹក មានបុរស​កាន់យកឈើពំនួតភ្លើងខាងលើ ដើរ​មក​ដោយ​គិតថា អាត្មាអញនឹងធ្វើភ្លើង​ឲ្យកើត​​ឡើង ធ្វើភ្លើងឲ្យធេះឡើង ម្នាល​ភារទ្វាជៈ អ្នកសំគាល់សេចក្តីនោះដូចម្ដេច បុរសនោះ​អាចកាន់​យក​ពំនួត​ភ្លើង​ខាងលើ មកពួតគ្នានឹងកំណាត់ ឈើស្ងួតឯណោះ ដែលជា​ឈើ​អស់​សម្ងួត នៅលើគោកធ្លាយអំពីទឹក តើធ្វើភ្លើងឲ្យកើតឡើង ធ្វើភ្លើងឲ្យ​ធេះឡើង​បានដែរឬ ។ ព្រះករុណា ព្រះគោតមដ៏ចម្រើន​សេចក្ដីនោះ​ព្រោះហេតុ​អ្វី បពិត្រព្រះគោតមដ៏ចម្រើនព្រោះកំណាត់ឈើឯណោះ ជា​ឈើ​​ស្ងួតអស់សម្ងួត ទាំង់់​ឈើ​​នោះ​ក៏នៅលើគោក ឆ្ងាយអំពីទឹកផង ។ ម្នាល​ភារទ្វាជៈ រឿងនេះមានឧបមេយ្យដូច ជាសមណៈឬព្រាហ្មណ៍នីមួយ ស្ងប់​ស្ងាត់​​ចាកកាមទាំងឡាយ ដោយកាយផង ប្រាថ្នា​ក្នុងកាម សេចក្ដីប្រាថ្នា​ក្នុង​កាម សេចក្ដីស្នេហាក្នុងកាម សេចក្ដីជ្រុលជ្រប់ក្នុងកាម ស្រេកឃ្លានក្នុងកាម សេចក្ដីក្ដៅ​ក្រហាយ​ក្នុងកាម ក្នុងកាមទាំងឡាយណា របស់​សមណ​ព្រាហ្មណ៍​ទាំងនោះ សេចក្ដីប្រាថ្នាក្នងកាមជាដើមនោះ ក៏សាប​ស្រឡះ ស្ងប់រម្ងាប់​ស្រឡះក្នុងចិត្តផង បើទុកជា សមណព្រាហ្មណ៍ដ៏ចម្រើនទាំងនោះ ទទួលនូវ​វេទនា​​ជាទុក្ខ ក្លៀវក្លា ក្ដៅក្រហាយ ដែលកើតអំពីសេចក្តីព្យាយាម សមណព្រាហ្មណ៍​ទាំងនោះ ក៏មិនគួរ ដើម្បីដឹង ដើម្បីឃើញ ដើម្បីត្រាស់​ដឹងដ៏ប្រសើរពិត ឬបើទុកជា សមណព្រាហ្មណ៍ទាំងនោះ មិនបានទទួល​នូវវេទនាជាទុក្ខ ក្លៀវក្លា ក្ដៅក្រហាយ ដែលកើតអំពីសេចក្ដីព្យាយាមទេ សមណ​ព្រាហ្មណ៍ទាំងនោះ ក៏គង់តែគួរ ដើម្បីដឹង ដើម្បីឃើញ ដើម្បីត្រាស់​ដឹងដូ៏ចម្រើនពិត យ៉ាងនោះឯង ។ ម្នាលភារទ្វាជៈ នេះជា​សេចក្ដីឧបមាទី ៣ មិនជាទីអស្ចារ្យប៉ុន្មាន ដែលតថាគតមិនធ្លាប់បានស្ដាប់​មកក្នុង​កាល​មុន ក៏​ប្រាកដ​ឡើង​ដល់តថាគត ។ ម្នាលភារទ្វាជៈ នេះជាសេចក្ដីឧបមាទី ៣ មិន​ជា​ទី​​អស្ចារ្យប៉ុន្មាន ដែលតថាគតមិនធ្លាប់បានស្ដាប់មកក្នុងកាលមុន ក៏​ប្រាកដ​ឡើង​ដល់​តថាគត ។</p>
        <p><a class='ref km' id='km161' href='#km161'>១៦១</a>ម្នាលភារទ្វាជៈ តថាគតនោះមានសេចក្ដីត្រិះរិះយ៉ាងនេះថា បើ​ដូច្នោះ គួរតែអាត្មាអញយកធ្មេញសង្កត់ធ្មេញ យកអណ្ដាតទល់ពិតាន សង្កត់សង្កិន គាបត្បុត ដុតកំដៅចិត្តដោយចិត្ត ។ ម្នាលភារទ្វាជៈ តថាគត​ឯងក៏យកធ្មេញសង្កត់​ធ្មេញ យកអណ្ដាតទល់ពិតាន សង្កត់សង្កិន គាបត្បុត ដុតកំដៅចិត្តដោយចិត្ត ។ ម្នាលភារទ្វាជៈ កាលបើតថាគតឯង​ យកធ្មេញ​សង្កត់​ធ្មេញ យកអណ្ដាតទល់ពិតាន សង្កត់សង្កិន គាបត្បុត ដុតកំដៅចិត្ត​ដោយ​ចិត្តទៅហើយ ញើសក៏ហូរចេញអំពីក្លៀក ។ ម្នាលភារទ្វាជៈ ដូចបុរស​មាន​កម្លាំង ចាប់បុរសដែលខ្សោយ ត្រង់ក្បាលក្តី ត្រង់កក្ដី សង្កត់សង្កិន គាបត្បុត ដុតកំដៅ យ៉ាងណាមិញ ម្នាលភារទ្វាជៈ កាលបើតថាគត យក​ធ្មេញ​សង្កត់ធ្មេញ យកអណ្ដាតទល់ពិតាន សង្កត់សង្កិន គាបត្បុត ដុតកំដៅ​ចិត្តដោយចិត្តទៅហើយ ញើសក៏ហូរចេញអំពីក្លៀក យ៉ាងនោះឯង ។ ម្នាលភារទ្វាជៈ សេចក្ដីព្យាយាមរបស់តថាគត តឹងតែង មិនបានធូរថយទេ សតិ​របស់​តថាគតតំកល់​ខ្ជាប់មិនបានភ្លេច ឯកាយរបស់តថាគត ​ដែលត្រូវ​សេចក្ដី​ព្យាយាម គ្របសង្កត់ហើយ ព្រោះសេចក្ដីព្យាយាម ដ៏លំបាកនោះឯង ដ៏ប្រកបដោយសេចក្ដីក្រវល់ក្រវាយ មិនបាន​ស្ងប់រម្ងាប់ ។</p>
        <p><a class='ref km' id='km162' href='#km162'>១៦២</a>ម្នាលភារទ្វាជៈ តថាគតនោះមានសេចក្ដីត្រិះរិះយ៉ាងនេះថា បើដូច្នោះ គួរតែអត្មាអញចម្រើននូវអប្បនកជ្ឈាន (ឈានសម្រេចដោយ​មិន​មាន​​ខ្យល់ដង្ហើម​ចេញ​ចូល) ។ ម្នាលភារទ្វាជៈ តថាគតក៏បិទខ្យល់​ដង្ហើម​ចេញចូលអំពីមាត់ផង អំពីច្រមុះ​ផង ។ ម្នាលភារទ្វាជៈ កាលបើ​តថាគត​បិទ​ខ្យល់ដង្ហើមចេញចូល អំពីមាត់នឹងច្រមុះ​ហើយ ខ្យល់ដែល​ចេញ​អំពី​រន្ធត្រចៀក ក៏មានសំឡេងឮខ្លាំង ។ ដូចជាស្នប់របស់ជាង​លោហៈ កាលបើ​គេ​សប់ ក៏មានសំឡេងឮខ្លាំង យ៉ាងណាមិញ ម្នាលភារទ្វាជៈ កាលបើ​តថាគត​​បិទខ្យល់ដង្ហើមចេញចូល អំពីមាត់នឹងច្រមុះហើយ ខ្យល់ដែល​ចេញ​​មក​អំពីរន្ធត្រចៀក ក៏មានសំឡេងឮខ្លាំង យ៉ាងនោះឯង ។​ ម្នាល​ភារទ្វាជៈ សេចក្ដី​ព្យាយាម​របស់ថាគត តឹងតែងមិនបានធូរថយទេ សតិ​របស់​​តថាគតំកល់ខ្ជាប់មិន​បានភ្លេច ឯកាយរបស់តថាគតដែលត្រូវ សេចក្ដី​ព្យាយាម​​​គ្របសង្កត់ហើយ ព្រោះ​សេចក្ដី​ព្យាយាមដ៏លំបាកនោះឯង ក៏​ប្រកប​ដោយ​សេចក្ដីក្រវល់ក្រវាយ មិនបា​ន​ស្ងប់រម្ងាប់ ។</p>
        <p><a class='ref km' id='km163' href='#km163'>១៦៣</a>ម្នាលភារទ្វាជៈ តថាគតនោះមានសេចក្ដីត្រិះរិះយ៉ាងនេះថា បើដូច្នោះ គួរតែអត្មាអញ ចម្រើននូវអប្បនកជ្ឈាន ។​ ម្នាលភារទ្វាជៈ តថាគត​ឯង ក៏បិទខ្យល់​ដង្ហើមចេញចូល អំពីមាត់ផង អំពីច្រមុះផង អំពីរន្ធ​ត្រចៀក​ផង​​ ។ ម្នាលភារទ្វាជៈ កាលបើតថាគ បិទខ្យល់ដង្ហើមចេញចូល អំពីមាត់ ច្រមុះ នឹងរន្ធត្រចៀកហើយ ខ្យល់ខ្លាំងក៏ចាក់ដោតអំបែងក្បាល ។ ម្នាល​ភារទ្វាជៈ ដូចបុរសមានកម្លាំង ចាក់ដោត​អំបែងក្បាល​ដោយ​ដែក​ស្រួច​ដ៏មុត យ៉ាងណាមិញ ម្នាលភារទ្វាជៈ កាលបើតថាគត​បិទ​ខ្យល់ដង្ហើម​ចេញ​ចូលអំពី មាត់ ច្រមុះ នឹងរន្ធត្រចៀកហើយ ខ្យល់ខ្លាំងក៏ចាក់ដោត​អំបែង​ក្បាល យ៉ាងនោះឯង ។ ម្នាលភារទ្វាជៈ សេចក្ដីព្យាយាម របស់​តថាគត​​​តឹងតែង មិនបានធូរថយទេ សតិរបស់​តថាគត​តំកល់​ខ្ជាប់​មិនបាន​ភ្លេច ឯកាយរបស់​​តថាគត​​​ដែលត្រូវសេចក្ដីព្យាយាមគ្របសង្កត់ហើយ ព្រោះ​សេចក្ដី​ព្យាយាមដ៏លំបាក​នោះឯង ក៏ប្រកបដោយសេចក្ដីក្រវល់ក្រវាយ មិន​បាន​ស្ងប់រម្ងាប់ ។</p>
        <p><a class='ref km' id='km164' href='#km164'>១៦៤</a>ម្នាលភារទ្វាជៈ តថាគតនោះមានសេចក្ដីត្រិះរិះយ៉ាងនេះថា បើ​ដូច្នោះ គួរតែអត្មាអញចម្រើននូវអប្បានកជ្ឈានតទៅទៀត ។​ ម្នាល​ភារទ្វាជៈ តថាគតឯងក៏​បិទខ្យល់ដង្ហើមចេញចូល អំពីមាត់ផង អំពីច្រមុះ​ផង អំពីរន្ធត្រចៀកផង​​ ។ ម្នាលភារទ្វាជៈ កាលបើតថាគត បិទខ្យល់​ដង្ហើមចេញចូល អំពីមាត់ អពីច្រមុះ នឹងរន្ធត្រចៀកហើយ ក៏កើតមាន​ទុក្ខវេទនា​ក្នុងក្បាលដ៏ក្រៃលែង ។ ម្នាលភារទ្ធាជៈ​ ដូចបុរសមានកម្លាំងយក កំណាត់​ព្រ័ត្រដ៏មាំមករុំព័ទ្ធក្បាល យ៉ាងណាមិញ ម្នាលភារទ្វាជៈ កាលបើ​តថាគត បិទខ្យល់ដង្ហើមចេញចូល អំពីមាត់ ច្រមុះ នឹងរន្ធត្រចៀកហើយ ក៏​កើត​មានទុក្ខវេទនា ក្នុងក្បាលដ៏ក្រៃលែង យ៉ាងនោះឯង ។ ម្នាលភារទ្វាជៈ សេចក្ដី​ព្យាយាម​របស់តថាគត តឹងតែងណាស់ មិនបានធូរថយទេ សតិរបស់​តថាគត តំកល់ខ្ជាប់ មិនបានភ្លេច ឯកាយរបស់តថាគតដែលត្រូវសេចក្ដី​ព្យាយាម​គ្របសង្កត់ហើយ ព្រោះសេចក្ដីព្យាយាមដ៏លំបាកនោះឯង ក៏​ប្រកប​​​ដោយ​សេចក្ដី​​ក្រវល់ក្រវាយ មិនបានស្ងប់រម្ងាប់ ។</p>
        <p><a class='ref km' id='km165' href='#km165'>១៦៥</a>ម្នាលភារទ្វាជៈ តថាគតនោះមានសេចក្ដីត្រិះរិះយ៉ាងនេះថា បើ​ដូច្នោះ គួរតែអត្មាអញចម្រើននូវអប្បានកជ្ឈានតទៅទៀត ។​ ម្នាល​ភារទ្វាជៈ តថាគតក៏បិទ​ខ្យល់​ដង្ហើមចេញចូល អំពីមាត់ផង អំពីច្រមុះផង អំពី​រន្ធ​ត្រចៀកផង​​ ។ ម្នាលភារទ្វាជៈ កាលបើតថាគ បិទខ្យល់​ដង្ហើម​ចេញចូល អំពីមាត់ អំពីច្រមុះ នឹងរន្ធត្រចៀកហើយ ខ្យល់ខ្លាំង ក៏វះអារនូវ​ផ្ទៃ ។ ម្នាលភារទ្វាជៈ ដូចគោឃាតកៈ (អ្នកសំលាប់គោ) ក្ដីកូនសិស្ស​របស់​គោឃាតគៈ​ក្ដី ដែលឈ្លាសវៃវះអារនូវផ្ទៃដោយកាំបិត សម្រាប់​អារ​​គោ​​ដ៏មុត​យ៉ាងណាមិញ ម្នាលភារទ្វាជៈ កាលបើតថាគត បិទខ្យល់សង្ហើម​ចេញចូល អំពី​មាត់ អំពីច្រមុះ នឹងរន្ធត្រចៀកហើយ ខ្យល់ខ្លាំងក៏វះអារនូវផ្ទៃ​​យ៉ាង​នោះ​ឯង ។ ម្នាលភារទ្វាជៈ សេចក្ដីព្យាយាម របស់តថាគតតឹងតែងណាស់ មិន​បាន​ធូរថយទេ សតិរបស់តថាគតតំកល់ខ្ជាប់មិនបានភ្លេច ឯកាយ​របស់​តថាគត ដែលត្រូវសេចក្ដីព្យាយាមគ្របសង្កត់ហើយ ព្រោះសេចក្ដីព្យាយាម​ដ៏លំបាក​នោះឯង ក៏ប្រកបដោយសេចក្ដីក្រវល់ក្រវាយ មិនបានស្ងប់រម្ងាប់ ។</p>
        <p><a class='ref km' id='km166' href='#km166'>១៦៦</a>ម្នាលភារទ្វាជៈ តថាគតនោះមានសេចក្ដីត្រិះរិះយ៉ាងនេះថា បើដូច្នោះ គួរតែអត្មាអញចម្រើននូវអប្បានកជ្ឈានតទៅទៀត ។​ ម្នាល​ភារទ្វាជៈ តថាគតឯង ក៏បិទខ្យល់ដង្ហើមចេញចូល អំពីមាត់ផង អំពីច្រមុះ​ផង អំពីរន្ធត្រចៀកផង​​ ។ ម្នាលភារទ្វាជៈ កាលបើតថាគត បិទខ្យល់​ដង្ហើម​ចេញចូល អំពីមាត់ អំពីច្រមុះ នឹងរន្ធត្រចៀកហើយ ក៏កើតមាន​សេចក្ដី​ក្ដៅក្រហាយក្នុងកាយដ៏ក្រៃលែង ។ ម្នាលភារទ្វាជៈ ដូចបុរសមានកម្លាំង​ចាប់​បុរស់​ដែលខ្សោយ ព្ធដ៏ដើមដៃមួយម្ខាង ហើយកំដៅ​ក្នុង​រណ្ដៅ​ដ៏​ពេញ​ដោយ​រងើក​ភ្លើង យ៉ាងណាមិញ ម្នាលភារទ្វាជៈ កាលបើតថាគត បិទខ្យល់​ដង្ហើម​ចេញចូល អំពីមាត់ អំពីច្រមុះ នឹងរន្ធត្រចៀកហើយ ក៏កើត​មាន​សេចក្ដី​​ក្ដៅក្រហាយក្នុងកាយដ៏ក្រៃលែង យ៉ាងនោះឯង ។ ម្នាលភារទ្វាជៈ សេចក្ដី​ព្យាយាមរបស់តថាគត តឹងតែងណាស់ មិនបានធូរថយទេ សតិរបស់​តថាគត តំកល់ខ្ជាប់មិនបានភ្លេច ឯកាយរបស់តថាគត ដែលត្រូវសេចក្ដី​ព្យាយាម​​គ្របសង្កត់ហើយ ព្រោះសេចក្ដីព្យាយាមដ៏លំបាកនោះឯង ក៏​ប្រកប​ដោយសេចក្ដី​ក្រវល់​​ក្រវាយ មិនបានស្ងប់រម្ងាប់ ។ ម្នាលភារទ្វាជៈ ពួក​ទេវតា​បានឃើញ​តថាគតហើយ ក៏ពោលយ៉ាងនេះថា ព្រះសមណគោតម ធ្វើមរណ​កាលទៅហើយ ។ ឯទេវតាពួកខ្លះ ពោលយ៉ាងនេះថា ព្រះសមណ​គោតម មិនមែនធ្វើមរណកាល​ហើយទេ​ ប៉ុន្ដែជិតនឹងធ្វើមរណកាលហើយ ។ ទេវតាពួកខ្លះ​ ពោលយ៉ាងនេះថា ព្រះសមណគោតម ធ្វើ​មរណកាល​រូចហើយក៏មិនមែន ជិតនឹងធ្វើមរណកាលក៏​មិនមែន ព្រះ​សមណ​គោតម ជាព្រះអរហន្ត ទ្រង់គង់សម្រាន្តនៅទេតើ ឯធម៌ជា​គ្រឿងនៅ​របស់​ព្រះអរហន្ដ មានសភាពយ៉ាងនោះឯង ។</p>
        <p><a class='ref km' id='km167' href='#km167'>១៦៧</a>ម្នាលភារទ្វាជៈ តថាគតនោះ មានសេចក្ដីត្រិះរិះយ៉ាងនេះថា បើ​ដូច្នោះ គួរតែអត្មាអញប្រតិបត្តិដើម្បីផ្ដាច់បង់អាហារ ។ ម្នាលភារទ្វាជៈ លំដាប់នោះ ទេវតាទាំងនោះចូលមករកតថាគត ហើយពោលឃាត់​យ៉ាងនេះ​ថា បពិត្រព្រះអង្គ​អ្នកនិទ៌ុក្ខ ព្រះអង្គកុំប្រតិបត្តិដើម្បីផ្ដាច់ចង់​ អាហារ​​ទាំងអស់ឡើយ បពិត្រព្រះ​អង្គអ្នកនិទ៌ុក្ខ បើព្រះអង្គនឹងប្រតិបត្តិ ដើម្បី​ផ្ដាច់បង់អាហារទាំងអស់ហើយ យើង​ទាំងឡាយ នឹងបញ្ចូល​នូវ​ឪជារសទិព្វ តាមរណ្ដៅនៃរោមព្រះអង្គ ព្រះអង្គនឹងបានញ៉ាំង​អត្តភាព ឲ្យ​ប្រព្រឹត្ត​​ទៅដោយសារឪជារសនោះ ។ ម្នាលភារទ្វាជៈ តថាគតនោះ មាន​សេចក្ដី​ត្រិះរិះ​យ៉ាងនេះថា បើអាត្មាអញ ប្ដេជា្ញខ្លួនថាជាអ្នកអត់ អាហារ​ទាំងអស់​​ផង ពួកទេវតានេះឯង គប្បីបញ្ចូលឪជារសទិព្វ តាមរណ្ដៅ​នៃ​រោម​អាត្មាអញផង ឯអាត្មាអញគប្បីញ៉ាំងអត្ដភាព ឲ្យប្រព្រឹត្ត​ទៅ​ដោយ​ឪជារស​នោះ​ផង អំពីទាំង ៣ នោះ ជាអំពីកុហករបស់អាត្មាអញ ។ ម្នាលភារទ្វាជៈ តថាគតនោះក៏ពោលហាមឃាត់​ទេវតាទាំងនោះថាកុំឡើយ ។</p>
        <p><a class='ref km' id='km168' href='#km168'>១៦៨</a>ម្នាលភារទ្វាជៈ តថាគតនោះមានសេចក្ដីត្រិះរិះយ៉ាងនេះថា បើដូច្នោះ គួរតែអាត្មាអញបរិភោគអាហារបនិ្ដច ៗ មួយទូកដៃ ៗ​ ទោះគ្រាប់​សណ្ដែក​បាយក្ដី គ្រាប់ពពាយជ្រុងក្ដី គ្រាប់សណ្ដែកកង់ក្ដី គ្រាប់សណ្ដែក​ទ្រើង​ក្ដី ។ ម្នាលភារទ្វាជៈ តថាគតក៏បរិភោគអាហារបន្ដិច ៗ មួយទូកដៃ ៗ​ ទោះ​គ្រាប់សណ្ដែកបាយក្ដី គ្រាប់ពពាយជ្រុងក្ដី គ្រាប់សណ្ដែកកង់ក្ដី គ្រាប់​សណ្ដែកទ្រើងក្ដី ។ ម្នាលភារទ្វាជៈ កាលបើតថាគតបរិភោគអាហារបន្ដិច ៗ មួយទូកដៃ ៗ​ ទោះគ្រាប់សណ្ដែកបាយក្ដី ឬគ្រាប់ពពាយជ្រុង ឬគ្រាប់​សណ្ដែកកង់ ឬគ្រាប់សណ្ដែកទ្រើង កាយក៏ដល់នូវ​ការស្គាំងស្គមក្រៃពេក ។ ដូចវល្លិលែនពែន ឬវល្លិយាវ យ៉ាងណាមិញ ព្រោះតែ​អាហារតិចនោះ អវយវៈ​តូចធំរបស់តថាគត ក៏យ៉ាងនោះឯង ។ ស្នាមជើងសត្វឪដ្ឋ យ៉ាង​ណា​មិញ ព្រោះអាហារតិចនោះ ទ្រគាករបស់តថាគត ក៏យ៉ាងនោះឯង ។ លួស​ដែល​គេវេញយ៉ាងណាមិញ ព្រោះតែអាហារតិចនោះ ឆ្អឹងខ្នងរបស់តថាគត ក៏ឡើងរដិបរដុប យ៉ាងនោះឯង ។ បង្កង់សាលាដែលគ្រាំគ្រារគីមរគាម យ៉ាងណា​មិញ ព្រោះតែអាហារតិចនោះ របៀបឆ្អឹងជំនីរបស់តថាគត ក៏​រគីមរគាមយ៉ាង​នោះឯង ។ ក្រពេញទឹកក្នុងអណ្ដូងទឹកដែលជ្រៅ ក៏ជ្រៅខូង​ចុះ​ទៅ ប្រាកដយ៉ាង​ណាមិញ ព្រោះតែអាហារតិចនោះ ប្រស្រីភ្នែកក្នុង​រណ្ដៅ​ភ្នែករបស់តថាគត ក៏ជ្រៅខូងចុះទៅប្រាកដយ៉ាងនោះឯង ។ ផ្លែន​នោង ព្រៃដែលគេកាត់កាលនៅខ្ចី លុះមានខ្យល់នឹងកំដៅ​ថ្ងៃពាល់​ត្រូវ​ហើយ ក៏ស្វិតស្រពោន យ៉ាងណាមិញ ស្បែកក្បាល របស់តថាគត លុះ​អាហារ​​តិចនោះពាល់ត្រូវហើយ ក៏ស្វិតស្រពោនយ៉ាងនោះឯង ។ ​ម្នាល​ភារទ្វាជៈ តថាគតគិតថា អាត្មាអញនឹងស្ទាបស្បែកពោះ ក៏ចាប់ត្រូវឆ្អឹង​ខ្នង​ទៅវិញ គិតថា អាត្មាអញនឹងស្ទាបឆ្អឹងខ្នង ក៏ចាប់ត្រូវស្បែកពោះទៅវិញ ម្នាល​ភារទ្វាជៈ ស្បែកពោះតថាគត ជាប់គ្នានឹងឆ្អឹងខ្នង ព្រោះតែអាហារ​តិច​នោះ​ឯង ។ ម្នាលភារទ្វាជៈ តថាគតគិតថា អាត្មាអញនឹងបន្ទោបង់នូវវច្ចៈក្ដី នូវ​ទឹក​មូត្រក្ដី ក៏ដួលផ្កាប់មុខចុះក្នុងទីនោះ ព្រោះតែអាហារតិចនោះឯង ។ ម្នាលភារទ្វាជៈ តថាគតថ្នាក់ថ្នមកាយនេះ ហើយបបោសអង្អែលខ្លួន​ដោយ​ដៃ ។ ម្នាលភារទ្វាជៈ កាលតថាគត បបោសអង្អែលខ្លួនដោយដៃ ឯ​រោម​មាន​ឫសស្អុយ​ក៏ធ្លាក់ចុះអំពី​កាយ ព្រោះតែអាហារតិចនោះឯង ។ ម្នាល​ភារទ្វាជៈ មនុស្សទាំងឡាយបានឃើញ​តថាគតហើយ ក៏យ៉ាងនេះថា ព្រះសមណ​គោតម មានសម្បុរខ្មៅ ។ តែមនុស្សខ្លះ​ពោល​យ៉ាងនេះថា ព្រះសមណ​គោតមមិនមែនខ្មៅទេ ព្រះសមណគោតមមានសម្បុរ​សណ្ដែក​បាយ ។ មនុស្សខ្លះ ពោលយ៉ាងនេះថា ព្រះសមណគោតម មិនមែនខ្មៅ មិនមែនសម្បុរសណ្ដែកបាយទេ ព្រះសមណគោតម មានសម្បុរប្រផែះទេ​តើ ។ ម្នាលភារទ្វាជៈ តាមពិត សម្បុរស្បែករបស់តថាគត សបរិសុទ្ធផូរផង់ តែ​អាប់អន់​ទៅ ព្រោះតែមានអាហារតិចនោះឯង ។</p>
        <p><a class='ref km' id='km169' href='#km169'>១៦៩</a>ម្នាលភារទ្វាជៈ តថាគតនោះ មានសេចក្ដីត្រិះរិះយ៉ាងនេះថា សមណៈឬព្រាហ្មណ៍ណានីមួយ ក្នុងអតីតកាល បានរងនូវវេទនាជាទុក្ខ ក្លៀវក្លា ក្ដៅក្រហាយ ដែលកើតអំពីសេចក្ដីព្យាយាម កំណត់ត្រឹមនេះ មិនហួសអំពីនេះឡើយ សមណៈឬព្រាហ្មណ៍ ណានីមួយ ក្នុងអនាគតកាល នឹងរងនូវវេទនា ជាទុក្ខ ក្លៀវក្លា ក្ដៅក្រហាយ ដែលកើតអំពីសេចក្ដីព្យាយាម កំណត់ត្រឹមនេះ មិនហួសអំពីនេះឡើយ សមណៈឬព្រាហ្មណ៍ ណានីមួយ ក្នុងកាលឥឡូវនេះ រងនូវវេទនា ជាទុក្ខ ក្លៀវក្លា ក្ដៅក្រហាយ ដែលកើត​អំពី​សេចក្ដីព្យាយាម កំណត់ត្រឹមនេះ មិនហួសអំពីនេះឡើយ ។ ចំណែក​តថាគត ក៏នៅតែមិនបានគុណវេសេសគឺញាណទស្សនៈដ៏ប្រសើរ អាច​កំចាត់​បង់​នូវកិលេសដ៏ក្រៃលែងជាងមនុស្សធម៌ ដោយអំពើកម្រ ដ៏ក្ដៅ​ក្រហាយ​​នេះឡើយ ទើបគិតថា ប្រហែលជាមានផ្លូវដទៃ ប្រព្រឹត្តទៅ​ដើម្បី​សេចក្ដីត្រាស់​ដឹងទេដឹង ។ ម្នាលភារទ្វាជៈ តថាគតនោះមានសេចក្ដី​ត្រិះរិះ​ឃើញយ៉ាងនេះថា អាត្មាអញធ្លាប់អង្គុយនៅ ក្នុងម្លប់ដើមព្រីងដែលត្រជាក់ ក្នុងការងាររបស់សក្យៈ​ជាបិតា ក៏បានស្ងាត់ចាកកាម ស្ងាត់ចាកអកុសល​ធម៌ទាំងឡាយ បានសម្រេច​បឋមជ្ឈាន​ប្រកបដោយវិតក្កៈ វិចារៈ មានបីតិ​នឹង​សុខកើត អំពីសេចក្ដីស្ងាត់នោះ ក៏សម្រាន្ដនៅដោយឥរិយាបថទាំង ៤ ប្រហែលជាផ្លូវនុ៎ះឯង ប្រព្រឹត្តទៅដើម្បីសេចក្ដី​ត្រាស់ដឹងទេដឹង ។ ម្នាល​ភារទ្វាជៈ តថាគតនោះមានវិញ្ញាណ រឭកតាមនូវសតិថា ផ្លូវនុះឯង ទើប​ជាផ្លូវប្រព្រឹត្តទៅដើម្បីសេចក្ដីត្រាស់ដឹងពិត ។ ម្នាលភារទ្វាជៈ តថាគត​នោះ មានសេចក្ដីត្រិះរិះយ៉ាងនេះថា សេចក្ដីសុខណា ក្រៅអំពីកាម​ទាំងឡាយ ក្រៅអំពីអកុសលធម៌ទាំងឡាយ អាត្មាអញ ខ្លាចសេចក្ដីសុខនោះ​ដែរឬហ្ន៎ ។ ម្នាលភារទ្វាជៈ តថាគតមានសេចក្ដីត្រិះរិះឃើញ យ៉ាងនេះថា សេចក្ដីសុខ​ណា ក្រៅអំពីកាមទាំងឡាយ ក្រៅអំពីអកុសលធម៌ទាំងឡាយ អាត្មាអញ មិនខ្លាចសេចក្ដី​សុខនោះឡើយ ។</p>
        <p><a class='ref km' id='km170' href='#km170'>១៧០</a>ម្នាលភារទ្វាជៈ តថាគតនោះមានសេចក្ដីត្រិះរិយ៉ាងនេះថា បុគ្គលដែល​មានកាយ ដល់នូវការសាំ្គងស្គមក្រៃពេកយ៉ាងនេះ មិនងាយនឹង​បានសេចក្ដីសុខនោះ​ឡើយ បើដូច្នោះ គួរតែអាត្មាអញ បរិភោគអាហារ​ជា​ឱឡារិក ​គឺបាយនឹងនំពេញលេញ ។ ម្នាលភារទ្វាជៈ តថាគត​ឯង ក៏បាន​បរិភោគអាហារឱឡារិក គឺបាយនិងនំ ។ ម្នាលភារទ្វាជៈ សម័យនោះឯង ភិក្ខុ ៥ រូប តាមមកបម្រើតថាគតដោយគិតថា ព្រះសមណគោតម​នឹង​ត្រាស់​ដឹង​ធម៌ណា មុខជានឹងប្រាប់ធម៌នោះដល់យើងទាំង​ឡាយ ។ ម្នាលភារទ្វាជៈ កាលណាបើតថាគត បានបរិភោគអាហារឱឡារិក គឺបាយនិងនំហើយ កាលនោះភិក្ខុទាំង ៥​ រូបនោះនឿយណាយចាកតថាគត ក៏នាំគ្នាចៀស​ចេញ​​​​ទៅដោយគិតថា ព្រះសមណគោតម ជាអ្នកល្មោភ សាបសូន្យចាក​សេចក្ដី​​ព្យាយាមវិលមកដើម្បីសេចក្ដីល្មោភវិញហើយ ។</p>
        <p><a class='ref km' id='km171' href='#km171'>១៧១</a>ម្នាលភារទ្វាជៈ លុះតថាគតនោះបរិភោគអាហារ​ឱឡារិកមាន​កម្លាំង​​ហើយ ក៏ស្ងប់ស្ងាត់ចាកកាមទាំងឡាយ ។បេ។ បានសម្រេច​បឋមជ្ឈាន សម្រាន្តនៅដោយឥរិយាបថទាំង ៤ តថាគតបានសម្រេច​ទុតិយជ្ឈាន ជា​ធម្មជា​ត​កើត​ក្នុងសន្ដានចិត្ត ប្រកបដោយសេចក្ដី​ជ្រះថ្លា​គឺ​សទ្ធា មានសភាព​ជាចិត្ត​ខ្ពស់ឯក មិនមាន​វិតក្កៈ មិនមានវិចារៈ មានតែបីតិ​នឹង​សុខ កើត​អំពី​សមាធិ​គឺបឋមជ្ឈាន ព្រោះរម្ងាប់​នូវវិតក្កៈនឹងវិចារៈ ក៏​សម្រាន្ដ​នៅ​ដោយ​ឥរិយាបថ​​ទាំង ៤ តថាគតមានចិត្តនឿយ​ណាយ​ចាកបីតិ​ផង ប្រកបដោយ​ឧបេក្ខាផង មានស្មារតីដឹងខ្លួនផង បានទទួលនូវ​សុខដោយ​នាមកាយផង ព្រះអរិយៈទាំងឡាយ សរសើរនូវបុគ្គលនោះថា បុគ្គលដែល​បាន​នូវ​តតិយជ្ឈាន​មានចិត្តប្រកបដោយឧបេក្ខា មានស្មារតី មានធម៌ជា​គ្រឿង​នៅជាសុខដូច្នេះ ព្រោះតតិយជ្ឈានណា ក៏បានសម្រេច​នូវ​តតិយជ្ឈាន​នោះ សម្រាន្ដនៅដោយឥរិយាបថទាំង ៤ តថាគតលះបង់​នូវសុ​ខ​ផង លះបង់​នូវ​ទុក្ខផង មានសោមនស្សនឹងទោមនស្សអស់ហើយ ក្នុង​កាល​មុន ក៏បាន​សម្រេចចតុត្ថជ្ឈាន ដែលមិនមានទុក្ខ មិនមានសុខ​ មាន​តែ​សតិ​ដ៏បរិសុទ្ធ កើតអំពីឧបេក្ខា សម្រាន្ដនៅ​ដោយឥយាបថទាំង ៤ ។</p>
        <p><a class='ref km' id='km172' href='#km172'>១៧២</a>កាលបើចិត្តតំកល់ខ្ចាប់ បរិសុទ្ធ ផូរផង់ មិនមានទីទួល គឺកិលេស ប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង ដល់នូវសេចក្ដីមិនញាប់ញ័រ ទៅតាមអារម្មណ៍យ៉ាង​នេះ​ហើយ តថាគតនោះ បង្អោនចិត្ត​ទោដើម្បីបុព្វេនិវាសានុស្សតិញ្ញាណ ។ តថាគត​នោះ រលឹកឃើញនូវបុព្វេនិវាស​ជាច្រើនប្រការ គឺរលឹកឃើញ ១​ ជាតិខ្លះ​ ២ ជាតិខ្លះ ។​បេ។ រលឹកឃើញនូវបុព្វេនិវាសជាច្រើនប្រការ ព្រម​ទាំង​​អាការៈ ព្រមទាំងឧទេ្ទសដោយ​ប្រការដូច្នេះ ។ ម្នាលភារទ្វាជៈ បឋមវិជ្ជា​នេះ​​ឯង តថាគតបានក្នុងវេលាបឋម​យាមនៃរាត្រី ឯអវិជ្ជាបាត់ទៅ វិជ្ជា​ក៏​កើត​​ឡើង ងងឹតបាត់ទៅ ពន្លឺក៏កើតឡើងដល់​តថាគត ដែលមិនប្រមាទ មាន​ព្យាយាម​ជាគ្រឿងដុតបង់នូវកិលេស មានចិត្ត​បញ្ជូនទៅរកព្រះនិព្វាន​តាម​ពិត ។</p>
        <p><a class='ref km' id='km173' href='#km173'>១៧៣</a>កាលបើចិត្តតាំងខ្ជាប់ បរិសុទ្ធ ផូរផង់ មិនមានទីទួល គឺ​កិលេស ប្រាសចាកឧបក្កលេស មានសភាពជាចិត្តទន់ គួរដល់ភាវនាកម្ម ជាចិត្ត​នឹងធឹង ដល់នូវសេចក្ដីមិនញាប់ញ័រ ទៅតាមអារម្មណ៍យ៉ាង​នេះ​ហើយ តថាគតនោះក៏បង្អោន​ចិត្តទៅ ដើម្បីចុតូបបាតញ្ញាណ (ប្រាជ្ញាដឹងនូវ​ចុតិ​នឹង​បដិសន្ធិ) របស់សត្វទាំងឡាយ ។ តថាគតនោះមានចក្ខុជាទិព្វដ៏​បរិសុទ្ធ​កន្លងបង់នូវចក្ខុ ជារបស់មនុស្សធម្មតា បានឃើញនូវសត្វទាំងឡាយ ដែលច្បុត ដែលកើតឡើង ជាសត្វថោកទាប ខ្ពង់ខ្ពស់ មានសម្បុរល្អ មាន​សម្បុរ​អាក្រក់ មានគតិល្អ មានគតិអាក្រក់ ។បេ។ ដឹងច្បាស់​នូវ​សត្វ​ទាំងឡាយ ដែលប្រព្រឹត្តទៅសមគួរតាមកម្ម ម្នាលភារទា្វជៈ វិជ្ជាទី ២ នេះ​ឯង តថាគតបានក្នុងមជ្ឈិមយាមនៃរាត្រី ឯអវិជ្ជាបាត់ទៅ វិជ្ជាក៏កើតឡើង ងងឹតបាត់ទៅ ពន្លឺក៏កើតឡើង ដល់តថាគត ដែលមិនប្រមាទ មានព្យាយាម ជាគ្រឿង​ដុតបង់កិលេស មានចិត្តបញ្ជូនទៅរកព្រះនិព្វានតាមពិត ។</p>
        <p><a class='ref km' id='km174' href='#km174'>១៧៤</a>កាលបើចិត្តតាំងខ្ជាប់ បរិសុទ្ធផូរផង់ មិនមានទីទួលគឺកិលេស ប្រាសចាកឧបកិ្កលេស មានសភាពជាចិត្តទន់ គួរដល់ភាវនាកម្មជាចិត្ត​នឹង​ធឹង ដល់នូវសេចក្ដីមិនញាប់ញ័រ ទៅតាមអារម្មណ៍យ៉ាងនេះហើយ តថាគត​នោះក៏បង្អោន​ចិត្តទៅ ដើម្បីអាសវក្ខយញ្ញាណ ។ តថាគតនោះ បានដឹង​ច្បាស់តាមពិតថា នេះជាទុក្ខ ដឹងច្បាស់តាមពិតថានេះ ជាហេតុនាំ​ឲ្យកើត​កើតទុក្ខ ដឹងច្បាស់តាមពិតថា នេះជាទីរលត់ទុក្ខ ដឹងច្បាស់តាម​ពិតថា នេះផ្លូវប្រតិបត្តិជាដំណើរទៅកាន់ទីរលត់ទុក្ខ ដឹងច្បាស់តាមពិតថា នេះ​ជាអាសវៈ ដឹងច្បាស់តាមពិតថា នេះជាហេតុនាំឲ្យកើត​អាសវៈ ដឹង​ច្បាស់​តាម​ពិតថា នេះជាទីរលត់អាសវៈ ដឹងច្បាស់តាមពិតថា នេះផ្លូវ​ប្រតិបត្តិ​ជាដំណើរទៅកាន់ទីរលត់អាសវៈ ។ កាលបើតថាគតដឹងយ៉ាងនេះ ឃើញ​យ៉ាង​នេះហើយ ចិត្តក៏រួចស្រឡះចាកកាមាសវៈផង ចិត្តក៏រួចស្រឡះ​ចាក​​ភវាសវៈ​ផង ចិត្តក៏រួចស្រឡះ ចាកអវិជ្ជាសវៈផង កាលបើចិត្តរួច​ស្រឡះ​ហើយ សេចក្ដីដឹងថា ចិត្តរួចស្រឡះដូច្នេះក៏កើតមានតថាគតដឹងច្បាស់ថា កំណើតរបស់​អាត្មា​អញអស់ហើយ មគ្គព្រហ្មចរិយៈ អាត្មាអញបានប្រព្រឹត្ត​គ្រប់គ្រាន់ហើ់យ សោឡសកិច្ចអាត្មាអញក៏បានធ្វើស្រេចហើយ មគ្គភាវនា​កិច្ច​ដទៃប្រព្រឹត្តទៅដើម្បី​សោឡសកិច្ច នេះទៀតមិនមានឡើយ ។ ម្នាលភារ​-ទ្វាជៈ វិជ្ជាទី ៣ នេះឯង តថាគតបានហើយក្នុងបច្ឆិមយាមនៃរាត្រី ​ឯ​អវិជ្ជា​បាត់​ទៅ វិជ្ជាក៏កើតឡើង ងងឹត​បាត់ទៅ ពន្លឺក៏កើតឡើង ដល់តថាគត ដែល​ជា​អ្នក​មិនប្រមាទ មានព្យាយាមជាគ្រឿង​ដុតបង់នូវកិលេស មានចិត្តបញ្ចូ​ន​ទៅរក​​ព្រះនិព្វានតាមពិត ។</p>
        <p><a class='ref km' id='km175' href='#km175'>១៧៥</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ សគារវ-មាណព ពោលពាក្យនេះនឹងព្រះមានព្រះភាគថា ឱហ្ន៎ ព្រះគោតម​ដ៏​ចម្រើន​មានសេចក្ដី​ព្យាយាមមិនបានឈប់ ឪហ្ន៎ ព្រះគោតមដ៏​ចម្រើន​ ជាអរហន្ដ​-សម្មាសម្ពុទ្ធ មានសេចក្ដី​ព្យាយាមជារបស់សប្បុរស បពិត្រព្រះគោតមដ៏​ចម្រើន ​ទេវតាមានមែនឬទេ ។ ម្នាលភារទ្វាជៈ ពាក្យណាថា ទេវតាមាន​ដូច្នេះ ពាក្យនុ៎ះតថាគតដឹងច្បាស់តាមហេតុ​ពិត ។ បពិត្រព្រះគោតមដ៏​ចម្រើន​​ កាល​បើខ្ញុំព្រះអង្គសួរថា ទេវតាមានមែនឬទេ ហេតុអ្វីក៏ព្រះអង្គ​ឆ្លើយ​ថា ម្នាល​ភារទ្វាជៈ ពាក្យ​ណាថា ទេវតាមានដូច្នេះ ពាក្យនុ៎ះ​តថាគត​ដឹង​ច្បាស់​​តាម​ហេតុពិត បពិត្រព្រះគោតមដ៏ចម្រើន កាលបើមានហេតុ​យ៉ាង​នេះ​ហើយ ពាក្យ​របស់​ព្រះអង្គជាពាក្យកុហកទទេ ។​ ​ម្នាលភារទ្វាជៈ បុគ្គល​ណាកាល​ដែល​សួរ​ថា ទេវតាមានមែនឬទេដូច្នេះ គប្បីពោលថា ទេវតា​មានមែន​ដូច្នេះ​ក្ដី មួយទៀតបុគ្គលណាពោលថា ទេវតា យើងដឹងតាម​ហេតុពិត ទេវតាយើង​ដឹងច្បាស់ហើយដូច្នេះក្ដី ។ ពាក្យណាថា ទេវតាមាន​ដូច្នេះ មានតែវិញ្ញូបុរស ទើបអាចដល់នូវសេចក្ដីចូលចិត្តតាមពិត ក្នុង​ពាក្យ​នុ៎ះ​ឯង ។ ចុះព្រោះ​ហេតុ​អ្វី បានជាព្រះគោតមដ៏ចម្រើន មិនដោះ​ស្រាយតាម​បទខាង​ដើម​ដល់​ខ្ញុំ​ព្រះ​អង្គ ។ ម្នាលភារទ្វាជៈ ព្រោះថាពាក្យណាថា ទេវតា​មានដូច្នេះ ពាក្យនុ៎ះ​គេ​សន្មត ដោយសព្ទ​ដ៏ខ្ពស់​ ក្នុងលោក ។</p>
        <p><a class='ref km' id='km176' href='#km176'>១៧៦</a>កាលបើព្រះមានព្រះភាគ ទ្រង់ត្រាស់យ៉ាង​នេះហើយ ​សគរវ-​មាណព ក៏ក្រាបបង្គំទូលព្រះមានព្រះភាគយ៉ាងនេះថា បពិត្រព្រះគោតមដ៏​ចម្រើន​ ភាសិតរបស់​ព្រះអង្គច្បាស់ពេកណាស់ បពិត្រព្រះគោតមដ៏​ចម្រើន​ភាសិត​របស់​ព្រះអង្គច្បាស់​ពេកណាស់ បពិត្រព្រះគោតមដ៏​ចម្រើន ​ប្រៀប​ដូច​បុគ្គល ផ្ងារឡើងនូវរបស់ដែល​គេផ្កាប់ទុក ឬបើកឡើងនូវរបស់​ដែល​គេ​បិទ​បាំង ឬប្រាប់ផ្លូវដល់បុគ្គលវង្វេងផ្លូវ ពុំនោះសោត ដូចគេទ្រោលនូវ​ប្រទីប​បំភ្លឺ​ក្នុង​ទីងងឹត ដោយគិតថា មនុស្សដែលមានចក្ខុ រមែងមើលឃើញនូវរូប​ទាំងឡាយបាន យ៉ាងណាមិញ ឯធម៌ដែលព្រះគោតមដ៏ចម្រើន ​បាន​សម្តែង​ហើយ ដោយអនេកបរិយាយក៏យ៉ាងនោះឯង ខ្ញុំព្រះអង្គសូមដល់នូវ​ព្រះ​គោតម​ដ៏ចម្រើន ទាំងព្រះធម៌ ទាំងព្រះភិក្ខុសង្ឃ ថាជាទីពឹងទីរឭក សូម​ព្រះគោតមដ៏ចម្រើន ជ្រាមនូវខ្ញុំព្រះអង្គថាជាឧបាសក ដល់​នូវព្រះ​រត្ន​ត្រ័យ​ជា​ទីពឹង ទីរលឹកស្មើដោយជីវិត ចាប់តាំងអំពីថ្ងៃនេះតទៅ ។</p>
        <p>ចប់ សគារវសូត្រទី ១០​ ។</p>
        <p>ចប់ ព្រាហ្មណវគ្គទី ៥ ។</p>
        <p>ឧទ្ទាននៃវគ្គនោះ ដូច្នេះគឺ</p>
        <p>រឿងព្រហ្មាយុព្រាហ្មណ៍ ១ សេលព្រាហ្មណ៍ ១ អស្ស​លា​យ​នមាណព ១ ឃោដមុខ​ព្រាហ្មណ៍ ១​ បង្កីព្រាហ្ម ១​ ឯ​-សុ​ការីព្រាហ្មណ៍ ១ ធនញ្ជានីព្រាហ្មណ៍ ១ វាសេដ្ឋ​មាណ​ព ​​១ សុភមាណព ១ សគារវមាណព ១​ ។</p>
        <p>ចប់មជ្ឈិមបណ្ណាសកៈ ។</p>
        <p>សុត្តន្តបិដក មជ្ឈិមនិកាយ</p>
        <p>មជ្ឈិមបណ្ណាសក</p>
        <p>ឆដ្ឋភាគ</p>
        <p>ព្រាហ្មណវគ្គ</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
