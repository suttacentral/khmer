<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn109' lang='km'>
        <header>
            <ul>
            </ul>
            <h1>មហាបុណ្ណមសូត្រ ទី ៩</h1>
        </header>
        <p><a class='ref km' id='km120' href='#km120'>១២០</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ គង់​ក្នុងមិគារមាតុប្រាសាទ ក្នុងបុព្វារាម ជិតក្រុងសាវត្ថី ។ សម័យនោះឯង ព្រះមាន​ព្រះភាគ មានភិក្ខុសង្ឃចោមរោម ទ្រង់គង់ក្នុងទីវាល ក្នុងរាត្រីដែល​ព្រះចន្ទ្រ​ពេញវង់ ជាថ្ងៃឧបោសថ ទី ១៥ ។ គ្រានោះ ភិក្ខុមួយរូបក្រោកអំពី​អាសនៈ ធ្វើចីវរ​ឆៀងស្មាម្ខាង​ ប្រណម្យអញ្ជលី ឆ្ពោះទៅរកព្រះមានព្រះភាគ​ហើយ ក៏ក្រាបបង្គំទូល​សួរព្រះមានព្រះភាគ ដូច្នេះថា បពិត្រព្រះអង្គដ៏​ចម្រើន បើ​ព្រះមានព្រះភាគ ធ្វើឱកាស​ដើម្បីដោះស្រាយប្រស្នា របស់​ខ្ញុំ​ព្រះអង្គៗ នឹងសួរនូវហេតុ​បន្តិចបន្តួច ចំពោះព្រះមានព្រះភាគ ។ ព្រះអង្គ​ត្រាស់ថា ម្នាលភិក្ខុ បើដូច្នោះ អ្នក​ចង់សួរប្រស្នាណា ចូរអង្គុយលើអាសនៈ​របស់ខ្លួន សួរប្រស្នា​នោះចុះ ។</p>
        <p><a class='ref km' id='km121' href='#km121'>១២១</a>លំដាប់នោះ ភិក្ខុនោះ អង្គុយលើអាសនៈរបស់ខ្លួនហើយ ក៏​ក្រាប​​បង្គំទូលសួរព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ទាំង ៥ នេះឬ ដែលឈ្មោះ​ថា ឧបាទានក្ខន្ធ គឺរូបូបាទានក្ខន្ធ ១ វេទនូបាទានក្ខន្ធ ១ សញ្ញូបាទានក្ខន្ធ ១ សង្ខារូបាទានក្ខន្ធ ១ វិញ្ញាណូបាទានក្ខន្ធ ១ ។ ម្នាលភិក្ខុ ទាំង ៥ នេះហើយ ដែល​ឈ្មោះថា ឧបាទានក្ខន្ធ គឺរូបូបាទានក្ខន្ធ ១ វេទនូ​-បាទាក្ខន្ធ ១ សញ្ញូបានទានក្ខន្ធ ១ សង្ខារូបាទានក្ខន្ធ ១ វិញ្ញាណូបាទានក្ខន្ធ ១ ។ ភិក្ខុនោះ ត្រេកអររីករាយនឹងភាសិត​របស់ព្រះមានព្រះភាគថា ពីរោះ​ហើយ​ព្រះអង្គ ហើយក៏សួរប្រស្នាចំពោះព្រះមាន​ព្រះភាគត ទៅទៀតថា បពិត្រ​ព្រះអង្គដ៏ចម្រើន ចុះឧបាទានក្ខន្ធទាំង ៥ នេះ មានអ្វីជាមូលហេតុ ។ ម្នាលភិក្ខុ ឧបាទានក្ខន្ធទាំង ៥ នេះ មានឆន្ទៈ (សេចក្តីប្រាថ្នា) ជាមូលហេតុ ។ បពិត្រព្រះអង្គដ៏ចម្រើន ឧបាទាននោះឯង គឺឧបាទានក្ខន្ធទាំង ៥ នោះឬ ឬជាឧបាទានដទៃអំពីឧបាទានក្ខន្ធទាំង ៥ ។ ម្នាលភិក្ខុ ឧបាទាននោះឯង មិនមែន​ជាឧបាទានក្ខន្ធទាំង ៥ នោះទេ មួយទៀត ឧបាទានមិនមែន ជាដ​ទៃ​អំពីឧបាទានក្ខន្ធ​ទាំង ៥ ឡើយ ម្នាលភិក្ខុ សេចក្តីត្រេកត្រអាលក្នុង​ឧបាទា-នក្ខន្ធ ទាំង ៥ ណា សេចក្តីត្រេកត្រអាលនោះ ក្នុងឧបាទានក្ខន្ធទាំង ៥ នោះ ឈ្មោះថា ឧបាទាន ។</p>
        <p><a class='ref km' id='km122' href='#km122'>១២២</a>បពិត្រព្រះអង្គដ៏ចម្រើន ចុះសេចក្តីត្រេកត្រអាលផ្សេងគ្នា ក្នុង​ឧបាទាក្ខន្ធទាំង ៥ នោះ មានដែរឬ ។ ព្រះមានព្រះភាគទ្រង់ត្រាស់ថា ម្នាល​ភិក្ខុ មានដូច្នេះ ហើយទ្រង់ត្រាស់តទៅទៀតថា ម្នាលភិក្ខុ បុគ្គលពួកខ្លះ ក្នុង​លោក​នេះ មានសេចក្តីប្រាថ្នា​យ៉ាងនេះថា អាត្មាអញ គប្បីមានរូបយ៉ាងនេះ ក្នុង​អនាគតកាល គប្បីមានវេទនាយ៉ាងនេះ​ក្នុង អនាគតកាល គប្បីមាន​សញ្ញា​​យ៉ាងនេះ ក្នុងអនាគតកាល​ គប្បីមានសង្ខារយ៉ាងនេះ ​ក្នុងអនាគត​កាល គប្បី​មានវិញ្ញាណយ៉ាងនេះ ក្នុងអនាគតកាល ម្នាលភិក្ខុ សេចក្តី​ត្រេក​ត្រអាលផ្សេង​គ្នា ក្នុងឧបាទានក្ខន្ធទាំង ៥ មានយ៉ាងនេះឯង ។</p>
        <p><a class='ref km' id='km123' href='#km123'>១២៣</a>បពិត្រព្រះអង្គដ៏ចម្រើន ចុះឈ្មោះរបស់ខន្ធមានប៉ុន្មានយ៉ាង ។ ម្នាលភិក្ខុ រូបណាមួយ ទោះជាអតីត អនាគត បច្ចុប្បន្ន ជាខាងក្នុងក្តី ខាងក្រៅ​ក្តី គ្រោតគ្រាតក្តី ល្អិតក្តី ថោកទាបក្តី ឧត្តមក្តី ទោះរូបណាឆ្ងាយក្តី ជិតក្តី នេះឈ្មោះថារូបខន្ធ វេទនាណាមួយ . . . សញ្ញាណាមួយ . . . សង្ខារណាមួយ . . . វិញ្ញាណណាមួយ ទោះជាអតីត អនាគត បច្ចុប្បន្នក្តី ជាខាងក្នុងក្តី ខាងក្រៅក្តី គ្រោតគ្រាតក្តី ល្អិតក្តី ថោកទាបក្តី ឧត្តមក្តី ទោះវិញ្ញាណណា ឆ្ងាយក្តី ជិតក្តី នេះ​ឈ្មោះថាវិញ្ញាណក្ខន្ធ ម្នាលភិក្ខុ ឈ្មោះរបស់ខន្ធ មានតែប៉ុណ្ណេះឯង ។</p>
        <p><a class='ref km' id='km124' href='#km124'>១២៤</a>បពិត្រព្រះអង្គដ៏ចម្រើន អ្វីហ្ន៎ ជាហេតុ អ្វីហ្ន៎ ជាបច្ច័យ ដែលនាំ​ឲ្យ​បញ្ញត្តនូវរូបក្ខន្ធ អ្វីជាហេតុ អ្វីជាបច្ច័យ ដែលនាំឲ្យបញ្ញត្តនូវវេទនាខន្ធ អ្វីជាហេតុ អ្វីជាបច្ច័យ ដែលនាំឲ្យបញ្ញត្តនូវសញ្ញាខន្ធ អ្វីជាហេតុ អ្វីជាបច្ច័យ ដែលនាំឲ្យ​បញ្ញត្តនូវ​សង្ខារក្ខន្ធ អ្វីជាហេតុ អ្វីជាបច្ច័យ ដែលនាំឲ្យបញ្ញត្តនូវ​វិញ្ញា​ណក្ខន្ធ ។ ម្នាលភិក្ខុ មហាភូតទាំង ៤ ជាហេតុ មហាភូតទាំង ៤ ជា​បច្ច័យ ដែលនាំឲ្យបញ្ញត្ត​នូវរូបក្ខន្ធ ផស្សៈជាហេតុ ផស្សៈជាបច្ច័យ ដែល​នាំ​ឲ្យ​បញ្ញត្តនូវ​វេទនាខន្ធ ផស្សៈ​ជាហេតុ ផស្សៈជា​បច្ច័យ ដែលនាំឲ្យបញ្ញត្តនូវ​សញ្ញាខន្ធ ផស្សៈ​ជាហេតុ ផស្សៈ​ជាបច្ច័យ ដែលនាំឲ្យបញ្ញត្ត​នូវសង្ខារក្ខន្ធ ម្នាល​ភិក្ខុ នាមរូបជា​ហេតុ នាមរូបជា​បច្ច័យ ដែលនាំឲ្យបញ្ញត្តនូវវិញ្ញាណក្ខន្ធ ។</p>
        <p><a class='ref km' id='km125' href='#km125'>១២៥</a>បពិត្រព្រះអង្គដ៏ចម្រើន ចុះសក្កាយទិដ្ឋិ កើតមានដោយប្រការ​ដូចម្តេច ។ ម្នាលភិក្ខុ បុថុជ្ជនក្នុងលោកនេះ ជាអ្នកមិនចេះដឹង មិនបាន​ឃើញ នូវព្រះអរិយបុគ្គល មិនឈ្លាសវៃ ក្នុងអរិយធម៌ មិនបានសិក្សា ក្នុង​អរិយធម៌ មិនបានឃើញនូវសប្បុរស មិនឈ្លាសវៃក្នុងសប្បុរិសធម៌ មិនបាន​សិក្សាក្នុង​សប្បុរិសធម៌ តែងពិចារណាឃើញនូវរូបថាជាខ្លួន ឬឃើញនូវ​ខ្លួន​ថាមានរូប ឬ​ឃើញនូវរូបថាមានក្នុងខ្លួន ឬឃើញនូវខ្លួនថាមានក្នុងរូប តែង​ពិចារណាឃើញ​នូវវេទនាថាជាខ្លួន ឬឃើញនូវខ្លួនថាមានវេទនា ឬឃើញ​នូវវេទនាថាមាន​ក្នុងខ្លួន ឬឃើញនូវខ្លួនថាមានក្នុងវេទនា តែងពិចារណា​ឃើញនូវសញ្ញាថាជា​ខ្លួន ឬ​ឃើញនូវខ្លួនថាមានសញ្ញា ឬឃើញនូវសញ្ញាថា​មាន​ក្នុងខ្លួន ឬឃើញ នូវខ្លួនថា​មានក្នុងសញ្ញា តែងពិចារណាឃើញនូវ​សង្ខារ​ថាជាខ្លួន ឬឃើញនូវខ្លួនថាមាន​សង្ខារ ឬឃើញនូវសង្ខារថាមានក្នុង​ខ្លួន ឬឃើញនូវខ្លួនថាមានក្នុងសង្ខារ តែង​ពិចារណា ឃើញនូវវិញ្ញាណ​ថា​ជាខ្លួន ឬឃើញនូវខ្លួនថាមានវិញ្ញាណ ឬ​ឃើញនូវ​វិញ្ញាណថាមានក្នុងខ្លួន ឬឃើញខ្លួនថាមានក្នុងវិញ្ញាណ ម្នាលភិក្ខុ សក្កាយទិដ្ឋិ តែងកើតមានយ៉ាង​នេះឯង ។</p>
        <p><a class='ref km' id='km126' href='#km126'>១២៦</a>បពិត្រព្រះអង្គដ៏ចម្រើន សក្កាយទិដ្ឋិ តែងមិនកើតមានដោយ​ប្រការដូចម្តេច ។ ម្នាលភិក្ខុ អរិយសាវ័កក្នុងលោកនេះ ជាអ្នកចេះដឹង បាន​ឃើញនូវអរិយបុគ្គល ឈ្លាសវៃក្នុងអរិយធម៌ បានសិក្សាដោយល្អក្នុងអរិយ​ធម៌ បានឃើញនូវសប្បុរស ឈ្លាសវៃក្នុងសប្បុរិសធម៌ បានសិក្សាដោយល្អ ក្នុង​សប្បុរិសធម៌ រមែងមិនឃើញរូបថាជាខ្លួន ឬមិនឃើញខ្លួនថាមានរូប ឬ​មិន​ឃើញនូវរូបថាមានក្នុងខ្លួន ឬមិនឃើញនូវខ្លួនថា មានក្នុងរូប រមែងមិន​ឃើញនូវ​វេទនាថាជាខ្លួន ឬមិនឃើញនូវខ្លួនថាមានវេទនា ឬមិន ឃើញនូវ​វេទនា​ថាមាន​ក្នុងខ្លួន ឬមិនឃើញនូវខ្លួនថាមានក្នុងវេទនា រមែងមិនឃើញនូវសញ្ញាថាជាខ្លួន ឬមិនឃើញនូវខ្លួនថាមានសញ្ញា ឬមិនឃើញនូវសញ្ញាថា​មានក្នុងខ្លួន ឬមិន​ឃើញនូវខ្លួនថាមានក្នុងសញ្ញា រមែងមិនឃើញនូវសង្ខារ​ថាជាខ្លួន ឬមិនឃើញ​នូវខ្លួនថាមានសង្ខារ ឬមិនឃើញនូវសង្ខារថាមានក្នុង​ខ្លួន ឬមិនឃើញនូវខ្លួនថា​មានក្នុងសង្ខារ រមែងមិនឃើញនូវវិញ្ញាណថា​ជាខ្លួន ឬមិនឃើញនូវខ្លួនថាមាន​វិញ្ញាណ ឬមិនឃើញនូវវិញ្ញាណថាមាន​ក្នុងខ្លួន ឬមិនឃើញនូវខ្លួនថាមានក្នុង​វិញ្ញាណ ម្នាលភិក្ខុ សក្កាយទិដ្ឋិ រមែង​មិនកើតមានយ៉ាងនេះឯង ។</p>
        <p><a class='ref km' id='km127' href='#km127'>១២៧</a>បពិត្រព្រះអង្គដ៏ចម្រើន អ្វីជាគុណ អ្វីជាទោស ក្នុងរូប អ្វីជា​គ្រឿង​រលាស់ចោលនូវរូប អ្វីជាគុណ អ្វីជាទោស ក្នុងវេទនា អ្វីជាគ្រឿង​រលាស់​ចោលនូវវេទនា អ្វីជាគុណ អ្វីជាទោស ក្នុងសញ្ញា អ្វីជាគ្រឿង​រលាស់ចោលនូវ​សញ្ញា អ្វីជាគុណ អ្វីជាទោស ក្នុងសង្ខារ អ្វីជាគ្រឿងរលាស់​ចោលនូវសង្ខារ អ្វីជាគុណ អ្វីជាទោស ក្នុងវិញ្ញាណ អ្វីជាគ្រឿងរលាស់​ចោល​នូវវិញ្ញាណ ។ ម្នាលភិក្ខុ សេចក្តីសុខ សោមនស្សណា តែងកើតឡើង ព្រោះអាស្រ័យរូប នេះ​ជាគុណក្នុងរូប រូបណាមិនទៀង ជាទុក្ខ មានសេចក្តី​ប្រែប្រួលជាធម្មតា នេះជា​ទោសក្នុងរូប ការបន្ទោបង់នូវសេចក្តីត្រេក ត្រអាល និងលះបង់នូវសេចក្តី​ត្រេក​ត្រអាល ក្នុងរូបណា នេះជាគ្រឿង​រលាស់​ចោលនូវរូប ម្នាលភិក្ខុ មួយទៀត សេចក្តីសុខ សោមនស្សណា តែង​កើតឡើងព្រោះអាស្រ័យវេទនា នេះជាគុណ​ក្នុងវេទនា វេទនាណាមិនទៀង ជាទុក្ខ មានសេចក្តីប្រែប្រួលជាធម្មតា នេះជា​ទោសក្នុងវេទនា ការបន្ទោបង់​នូវ​សេចក្តីត្រេកត្រអាល និងការលះបង់នូវ​សេចក្តីត្រេកត្រអាល ក្នុងវេទនា-ណា នេះជាគ្រឿងរលាស់ចោលនូវវេទនា ម្នាល​ភិក្ខុ មួយទៀត សេចក្តីសុខ សោមនស្សណា តែងកើតឡើង ព្រោះ​អាស្រ័យសញ្ញា នេះជាគុណក្នុង សញ្ញា សញ្ញាណាមិនទៀង ជាទុក្ខ មានសេចក្តី​ប្រែប្រួលជាធម្មតា នេះជា​ទោស​ក្នុងសញ្ញា ការបន្ទោបង់នូវសេចក្តីត្រេក​ត្រអាល និងការលះ បង់នូវ​សេចក្តី​ត្រេកត្រអាល ក្នុងសញ្ញាណា នេះជាគ្រឿង​រលាស់ចោលនូវសញ្ញា ម្នាលភិក្ខុ មួយទៀត សេចក្តីសុខ សោមនស្សណា ​តែង​កើតឡើងព្រោះ​អាស្រ័យសង្ខារ នេះជាគុណក្នុងសង្ខារ សង្ខារណា​មិនទៀង ជាទុក្ខ មាន​សេចក្តី​ប្រែប្រួលជាធម្មតា នេះជាទោសក្នុងសង្ខារ ការ​បន្ទោបង់​នូវ​សេចក្តី​ត្រេក​​ត្រអាល និងការលះបង់នូវសេចក្តីត្រេកត្រអាល​ ក្នុង​សង្ខារណា នេះ​ជា​គ្រឿងរលាស់ចោលនូវសង្ខារ ម្នាលភិក្ខុ មួយវិញទៀត សេចក្តីសុខ សោមនស្សណា តែងកើតឡើង ព្រោះអាស្រ័យវិញ្ញាណ នេះជា​គុណក្នុង​វិញ្ញាណ វិញ្ញាណណាមិនទៀង ជាទុក្ខ មានសេចក្តីប្រែប្រួលជាធម្មតា នេះ​ជា​​ទោសក្នុងវិញ្ញាណ ការបន្ទោបង់នូវសេចក្តីត្រេកត្រអាល និងការលះបង់​នូវ​សេចក្តី​ត្រេកត្រអាល ក្នុងវិញ្ញាណណា នេះជាគ្រឿងរលាស់ចោលនូវ​វិញ្ញាណ ។</p>
        <p><a class='ref km' id='km128' href='#km128'>១២៨</a>បពិត្រព្រះអង្គដ៏ចម្រើន កាលបុគ្គលដឹងដូចម្តេច ឃើញ​ដូចម្តេច អនុស័យគឺអហង្ការមានៈ និងមមង្ការមានៈ ក្នុងកាយ ដែល​ប្រកប​​ដោយ​វិញ្ញាណនេះផង ក្នុងនិមិត្តទាំងពួងជាខាងក្រៅផង មិនមាន ។ ម្នាលភិក្ខុ រូបណាមួយ ទោះជាអតីត អនាគត បច្ចុប្បន្ន ជាខាងក្នុងក្តី ខាងក្រៅក្តី គ្រោត​គ្រាតក្តី ល្អិតក្តី ថោកទាបក្តី ឧត្តមក្តី ទោះរូបណាដែល​ឆ្ងាយក្តី ​ជិតក្តី ទាំងអស់​នោះ ឈ្មោះថារូប បុគ្គលឃើញនូវរូបនុ៎ះ ដោយ​បញ្ញា​ដ៏ប្រពៃតាមពិត យ៉ាងនេះថា នុ៎ះមិនមែនជារបស់អញ នុ៎ះមិនមែនជា​អាត្មាអញ នុ៎ះមិនមែនជាខ្លួនអញ វេទនា​ណា​​មួយ . . . សញ្ញាណាមួយ . . . សង្ខារណាមួយ . . . វិញ្ញាណណាមួយ ទោះជាអតីត អនាគត បច្ចុប្បន្ន ជាខាងក្នុងក្តី ខាងក្រៅក្តី គ្រោតគ្រាតក្តី ល្អិតក្តី ថោកទាបក្តី ឧត្តមក្តី ទោះ​វិញ្ញាណណា ដែលឆ្ងាយក្តី ជិតក្តី ទាំងអស់នោះ ឈ្មោះថាវិញ្ញាណ បុគ្គល​ឃើញនូវវិញ្ញាណនុ៎ះ ដោយបញ្ញាដ៏ប្រពៃតាមពិត យ៉ាងនេះថា នុ៎ះមិនមែន​ជារបស់​អញ នុ៎ះមិនមែនជាអត្មាអញ នុ៎ះមិនមែនជាខ្លួនរបស់អញ ម្នាលភិក្ខុ កាល​បុគ្គល​ដឹងយ៉ាងនេះ ឃើញយ៉ាងនេះ អនុស័យគឺអហង្គារមានៈ និង​មមង្ការមានៈ ក្នុងកាយដែលប្រកបដោយវិញ្ញាណនេះផង​ ក្នុងនិមិត្តទាំងពួង​ជាខាងក្រៅផង មិនមាន ។</p>
        <p><a class='ref km' id='km129' href='#km129'>១២៩</a>គ្រានោះ ភិក្ខុមួយរូប មានសេចក្តីត្រិះរិះក្នុងចិត្តកើតឡើង យ៉ាង​នេះថា អើហ្ន៎ បានឮថា រូបជាអនត្តា វេទនាជាអនត្តា សញ្ញាជាអនត្តា សង្ខារជា​អនត្តា វិញ្ញាណជាអនត្តា កម្មដែលអនត្តាធ្វើហើយ នឹងពាល់ត្រូវនូវ​ខ្លួន​ដូចម្តេច​បាន ។ លំដាប់នោះ ព្រះមានព្រះភាគ ទ្រង់បានជ្រាប​នូវ​សេចក្តី​ត្រិះរិះ នៃចិត្តរបស់​ភិក្ខុនោះ ដោយព្រះហឫទ័យ របស់ព្រះអង្គហើយ ក៏​ត្រាស់នឹងភិក្ខុទាំងឡាយថា ម្នាលភិក្ខុទាំងឡាយ ការណ៍នុ៎ះ រមែងមានពិត គឺត្រង់មោឃបុរសខ្លះ ក្នុងលោក​នេះ ជាអ្នកមិនដឹង ប្រកបដោយអវិជ្ជា សម្គាល់នូវសាសនារបស់ព្រះសាស្តា ថាជាពាក្យគួរប្រព្រឹត្តកន្លងដោយ​ចិត្ត​ដែលមានតណ្ហាជាធំថា អើហ្ន៎ បានឮថា រូបជាអនត្តា វេទនាជាអនត្តា សញ្ញាជាអនត្តា សង្ខារជាអនត្តា វិញ្ញាណជាអនត្តា កម្មដែលអនត្តាធ្វើហើយ នឹងពាល់ត្រូវនូវខ្លួនដូចម្តេចបាន ឥឡូវនេះ តថាគត​នឹងសួរអ្នកវិញ ម្នាល​ភិក្ខុ​ទាំងឡាយ អ្នកទាំងឡាយ ដែលតថាគតទូន្មានហើយ ក្នុងធម៌ទាំងឡាយ​នោះៗ ថា ម្នាលភិក្ខុទាំងឡាយ អ្នកទាំងឡាយ សម្គាល់នូវ​ហេតុនោះដូចម្តេច រូបទៀង ឬមិនទៀងទេ ។ ភិក្ខុទាំងឡាយក្រាបទូលថា សូមទ្រង់​ព្រះមេត្តា​ប្រោស មិនទៀងទេ ។ ចុះរបស់ណាដែលមិនទៀង របស់នោះជាទុក្ខ ឬជាសុខ ។ សូមទ្រង់ព្រះមេត្តាប្រោស ជាទុក្ខ ។ របស់ណាដែលមិនទៀង ជា​ទុក្ខ មាន​សេចក្តីប្រែប្រួលជាធម្មតា របស់នោះគួរដើម្បីពិចារណាឃើញថា នុ៎ះ​ជា​របស់​អញ នុ៎ះជាអាត្មាអញ នុ៎ះជាខ្លួនរបស់អញដែរឬ ។ សូមទ្រង់ព្រះមេត្តា​ប្រោស មិនគួរឃើញដូច្នោះទេ ។ ម្នាលភិក្ខុទាំងឡាយ អ្នកទាំងឡាយសម្គាល់​នូវ​ហេតុនោះដូចម្តេច វេទនា ។បេ។ សញ្ញា . . . សង្ខារ . . . វិញ្ញាណ ជារបស់​ទៀង​ ឬមិនទៀង ។ សូមទ្រង់ព្រះមេត្តាប្រោស មិនទៀងទេ ។ ចុះរបស់ណា ដែល​មិនទៀង របស់នោះជាទុក្ខ ឬជាសុខ ។ សូមទ្រង់ព្រះមេត្តាប្រោស ជា​ទុក្ខ ។ ចុះរបស់ណា ដែលមិនទៀង ជាទុក្ខ មានសេចក្តីប្រែប្រួលជាធម្មតា របស់នោះ​គួរដើម្បីពិចារណាឃើញថា នុ៎ះជារបស់អញ នុ៎ះជាអាត្មាអញ នុ៎ះ​ជាខ្លួនរបស់​អញដែរឬ ។ សូមទ្រង់ព្រះមេត្តាប្រោស មិនគួរឃើញដូច្នោះទេ ។ ម្នាលភិក្ខុ​ទាំងឡាយ ព្រោះហេតុនោះ រូបណាមួយក្នុងលោកនេះ ទោះជា​អតីត អនាគត បច្ចុប្បន្ន ជាខាងក្នុងក្តី ខាងក្រៅក្តី គ្រោតគ្រាតក្តី ល្អិតក្តី ថោកទាបក្តី ឧត្តមក្តី ទោះរូបណាដែលឆ្ងាយក្តី ជិតក្តី ឈ្មោះថារូបទាំងអស់ រូបនោះបុគ្គលគប្បី​ឃើញដោយបញ្ញាដ៏ប្រពៃ តាមពិតយ៉ាងនេះ ដូច្នេះថា នុ៎ះមិនមែនជារបស់អញ នុ៎ះមិនមែនជាអាត្មាអញ នុ៎ះមិនមានជាខ្លួនរបស់​អញទេ ។ វេទនាណាមួយ . . . សញ្ញាណាមួយ . . . សង្ខារណាមួយ . . . វិញ្ញាណ​ណាមួយ ទោះជាអតីត អនាគត បច្ចុប្បន្ន ជាខាងក្នុងក្តី ខាងក្រៅក្តី គ្រោតគ្រាតក្តី ល្អិតក្តី ថោកទាបក្តី ឧត្តមក្តី ទោះវិញ្ញាណណាដែលនៅឆ្ងាយ​ក្តី ជិតក្តី ឈ្មោះថាវិញ្ញាណទាំងអស់ វិញ្ញាណ​នុ៎ះ​បុគ្គលគប្បីឃើញដោយ​បញ្ញា​ដោយប្រពៃ តាមពិតយ៉ាងនេះដូច្នេះថា នុ៎ះមិនមែន​ជារបស់អញ នុ៎ះ​មិនមែនជាអត្មាអញ នុ៎ះមិនមែនជាខ្លួនរបស់អញទេ​ ។ ម្នាល​ភិក្ខុទាំងឡាយ អរិយសាវ័កដែលជាអ្នកចេះដឹង កាលបើបានឃើញយ៉ាងនេះ​ហើយ រមែង​នឿយណាយក្នុងរូបផង នឿយណាយក្នុងវេទនាផង នឿយណាយ​ក្នុង​សញ្ញា​ផង នឿយណាយក្នុងសង្ខារផង នឿយណាយក្នុងវិញ្ញាណផង កាល​បើមានចិត្តនឿយណាយហើយ រមែងប្រាសចាកតម្រេក កាលបើមានចិត្ត​ប្រាសចាកតម្រេកហើយ រមែងរួចស្រឡះ កាលបើមានចិត្តរួចស្រឡះហើយ សេចក្តីដឹងថា ចិត្តរួចស្រឡះហើយ ក៏កើតឡើង មួយទៀត ដឹងច្បាស់ថា ជាតិអស់ហើយ មគ្គព្រហ្មចរិយៈ អត្មាអញ ក៏បានប្រព្រឹត្តគ្រប់គ្រាន់ហើយ សោឡសកិច្ចអាត្មាអញបានធ្វើស្រេចហើយ មគ្គភាវនាកិច្ចដទៃប្រព្រឹត្តទៅ​ដើម្បី សោឡសកិច្ចនេះទៀត មិនមានឡើយ ។ លុះព្រះមានព្រះភាគ ទ្រង់ត្រាស់​សូត្រនេះចប់ហើយ ភិក្ខុទាំងនោះដែលជាអ្នកមានចិត្ត​សេចក្តី​ត្រេក​អរ ក៏បាន​ត្រេកអរចំពោះភាសិត របស់ព្រះមានព្រះមានព្រះភាគ ។ កាលដលព្រះមានព្រះភាគ​ កំពុងសម្តែងវេយ្យាករណ៍​នេះ ពួកភិក្ខុប្រមាណ ៦០ រូប ក៏មានចិត្តរួចស្រឡះ​ចាកអាសវៈទាំងឡាយ ព្រោះមិនមាន​ឧបាទាន ។</p>
        <p>ចប់ មហាបុណ្ណមសូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
