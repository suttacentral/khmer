<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn128' lang='km'>
        <header>
            <ul>
            </ul>
            <h1>ឧបក្កិលេសសូត្រ ទី ៨​</h1>
        </header>
        <p><a class='ref km' id='km107' href='#km107'>១០៧</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ​ក្នុងឃោសិតារាម ជិតក្រុងកោសម្ពី ។ សម័យនោះឯង ពួកភិក្ខុក្នុងក្រុងកោសម្ពី កើត មាន​ការបង្កហេតុ កើតមានជម្លោះ ដល់នូវការទាស់ទែងគ្នា ចាក់ដោតគ្នានឹងគ្នា ដោយលំពែង​គឺមាត់ ។ </p>
        <p><a class='ref km' id='km108' href='#km108'>១០៨</a>គ្រានោះ ភិក្ខុមួយរូប ចូលទៅគាល់ព្រះមានព្រះភាគ លុះចូលទៅដល់​ហើយ ក៏ក្រាបថ្វាយបង្គំព្រះមានព្រះភាគ ហើយឋិតនៅក្នុងទីសមគួរ ។ ឯភិក្ខុនោះ លុះឋិតនៅ​ក្នុងទីសមគួរហើយ ក៏ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គ​ដ៏ចម្រើន ពួក​ភិក្ខុ ក្នុងក្រុងកោសម្ពីនេះ កើតមានការបង្កហេតុ កើតមានជម្លោះ ដល់នូវ​ការ​ទាស់ទែងគ្នា ចាក់ដោតគ្នានឹងគ្នា ដោយលំពែងគឺមាត់ បពិត្រព្រះអង្គដ៏ចម្រើន សូមព្រះមានព្រះភាគ ស្តេច​​ចូលទៅកាន់សំណាក់ភិក្ខុទាំងនោះ ដោយសេចក្តីអនុគ្រោះ ។ ព្រះមានព្រះភាគ​ ក៏ទ្រង់ទទួលដោយតុណ្ហីភាព ។ លំដាប់នោះ ព្រះមានព្រះភាគ ស្តេច ចូលទៅរកភិក្ខុ​ទាំង​នោះ លុះចូលទៅដល់ហើយ ក៏ត្រាស់ឃាត់ភិក្ខុទាំងនោះ ដូច្នេះថា ម្នាលភិក្ខុទាំងឡាយ កុំឡើយ អ្នកទាំងឡាយ កុំធ្វើនូវការបង្កហេតុ កុំធ្វើនូវជម្លោះ កុំធ្វើ នូវសេចក្តី​ប្រកាន់​ខុស​គ្នា កុំធ្វើនូវការទាស់ទែងគ្នាឡើយ ។ កាលបើព្រះមានព្រះភាគ ទ្រង់ត្រាស់ឃាត់យ៉ាងនេះ​ហើយ ភិក្ខុមួយរូប ក៏ក្រាបបង្គំ​ទូលឃាត់ព្រះមានព្រះភាគ ដូច្នេះថា បពិត្រព្រះអង្គដ៏ចម្រើន សូមព្រះមានព្រះភាគ ជាធម្មស្សាមី ទ្រង់ឈប់សិនចុះ បពិត្រព្រះអង្គដ៏ចម្រើន សូមព្រះមាន​ព្រះភាគ ទ្រង់មានសេចក្តីខ្វល់ខ្វាយតិច ទ្រង់ប្រកបនូវកិរិយានៅជាសុខក្នុងបច្ចុប្បន្នចុះ យើង​ខ្ញុំ​ទាំងឡាយ នឹងប្រាកដដោយការបង្កហេតុ ដោយជម្លោះ ដោយសេចក្តីប្រកាន់ខុសគ្នា ដោយការទាស់ទែងគ្នានោះ មិនលែងទេ ។ </p>
        <p><a class='ref km' id='km109' href='#km109'>១០៩</a>ព្រះមានព្រះភាគ ទ្រង់ត្រាស់ឃាត់ នូវភិក្ខុទាំងនោះ ជាគម្រប់ពីរដង ដូច្នេះ ថា ម្នាលភិក្ខុទាំងឡាយ កុំឡើយ អ្នកទាំងឡាយ កុំធ្វើនូវការបង្កហេតុ កុំធ្វើនូវជម្លោះ កុំ ធ្វើនូវសេចក្តីប្រកាន់ខុសគ្នា កុំធ្វើនូវការទាស់ទែងគ្នាឡើយ ។ ភិក្ខុនោះ ក៏ក្រាបបង្គំ ទូល​ឃាត់ព្រះមានព្រះភាគ ជាគម្រប់ពីរដង​ ដូច្នេះថា បពិត្រព្រះអង្គដ៏ចម្រើន សូមព្រះមាន​ព្រះភាគ ជាធម្មស្សាមី ទ្រង់ឈប់សិនចុះ បពិត្រព្រះអង្គដ៏ចម្រើន សូមព្រះមានព្រះភាគ ទ្រង់​មាន​សេចក្តីខ្វល់ខ្វាយតិច ទ្រង់ប្រកបនូវកិរិយានៅជា​សុខក្នុងបច្ចុប្បន្នចុះ យើងខ្ញុំទាំងឡាយ នឹងប្រាកដដោយការបង្កហេតុ ដោយជម្លោះ ដោយសេចក្តីប្រកាន់ ខុសគ្នា ដោយការទាស់​ទែង​គ្នានោះ មិនលែងឡើយ ។ </p>
        <p><a class='ref km' id='km110' href='#km110'>១១០</a>ព្រះមានព្រះភាគ ទ្រង់ត្រាស់ឃាត់ នូវភិក្ខុទាំងនោះ ជាគម្រប់បីដង ដូច្នេះថា ម្នាលភិក្ខុទាំងឡាយ កុំឡើយអ្នកទាំងឡាយ កុំធ្វើនូវការបង្កហេតុ កុំធ្វើនូវជម្លោះ កុំធ្វើនូវ​សេចក្តីប្រកាន់ខុសគ្នា កុំធ្វើនូវការទាស់ទែងគ្នាឡើយ ។ ភិក្ខុនោះ ក៏ ក្រាបបង្គំទូល​ឃាត់​ព្រះមានព្រះភាគ ជាគម្រប់បីដង​ ដូច្នេះថា បពិត្រព្រះអង្គដ៏ចម្រើន សូមព្រះមានព្រះភាគ ជាធម្មស្សាមី ទ្រង់ឈប់សិនចុះ បពិត្រព្រះអង្គដ៏ចម្រើន សូមព្រះមានព្រះភាគ ទ្រង់មាន​សេចក្តី​ខ្វល់ខ្វាយតិច ទ្រង់ប្រកបនូវកិរិយានៅជាសុខ​ក្នុងបច្ចុប្បន្នចុះ យើងខ្ញុំទាំងឡាយ នឹង​ប្រាកដ​ដោយការបង្កហេតុ ដោយជម្លោះ ដោយសេចក្តីប្រកាន់ខុសគ្នា ដោយការទាស់​ទែង​គ្នានោះ មិនលែងទេ ។ </p>
        <p><a class='ref km' id='km111' href='#km111'>១១១</a>លំដាប់នោះ​ ព្រះមានព្រះភាគ​ ទ្រង់ស្បង់ ប្រដាប់ដោយបាត្រ និងចីវរ ក្នុងបុព្វណ្ហសម័យ ស្តេចចូលទៅកាន់ក្រុងកោសម្ពី ដើម្បីបិណ្ឌបាត ។ លុះព្រះមាន​ព្រះភាគ ទ្រង់ស្តេចទៅក្នុងក្រុងកោសម្ពី ដើម្បីបិណ្ឌបាត្រ ត្រឡប់អំពីបិណ្ឌបាត្រ ក្នុងបច្ឆាភត្តហើយ ទ្រង់ឲរៀបចំអាសនៈ ហើយកាន់យកបាត្រនិងចីវរ ទ្រង់ព្រះស្ថិត (ឈរ) សំដែងនូវ​គាថាទាំងនេះថា ៖</p>
        <p>ជនមានសំឡេងខ្លាំង (ទៅរកគ្នា) ផង ជនធ្វើនូវសេចក្តី បង្កហេតុប្រហែលគ្នាផង សូម្បីជនណាមួយ ដឹងខ្លួនថា អាត្មាអញ ជាបុគ្គលពាល ក៏គ្មានឡើយ កាលបើសង្ឃ កំពុងតែបែកគ្នា ក៏មិនបានដឹងហេតុដទៃឲក្រៃលែង ពួកជនដែលភ្លេចស្មារតី ហើយឫកពាខ្លួនដូចជាអ្នកប្រាជ្ញ មានសំដីជាអារម្មណ៍ ពោលនូវពាក្យជាប្រក្រតី​ ចង់ហា មាត់និយាយប៉ុន្មាន ក៏និយាយប៉ុណ្ណោះទៅ កាលបើជម្លោះ ណា នាំទៅហើយ ក៏មិនដឹងច្បាស់ នូវជម្លោះនោះឡើយ ពួកជនណា ចង នូវសេចក្តីក្រោធនោះទុកដោយគិតថា ជនឯណោះ បានជេរអាត្មាអញ ជនឯណោះ​ បានវាយអាត្មា អញ ជនឯណោះ បានផ្ចាញ់អាត្មាអញ​ ជនឯណោះ បានលួច ទ្រព្យរបស់អាត្មាអញ ពៀររបស់ជនទាំង នោះមិនស្ងាប់ទេ លុះ តែពួកជនណា មិនចងសេចក្តីក្រោធនោះទុកដោយគិតថា ជនឯ ណោះ បានជេរអាត្មាអញ ជនឯណោះបានវាយអាត្មអញ ជនឯណោះ បានផ្ចាញ់អាត្មាអញ​ ជនឯណោះ បានលួចទ្រព្យរបស់អាត្មាអញ ដូច្នេះទេ ពៀររបស់ជនទាំង  នោះ ទើបរម្ងាប់ទៅបាន ធម្មតាពៀរក្នុង លោក នេះមិនដែល រម្ងាប់ដោយការចងពៀរម្តងណាឡើយ ការរម្ងាប់ពៀរទៅបាន តែដោយការមិនចងពៀរ ធម៌នុ៎ះជាបវេណី ពួកជនដទៃ តែងមិនដឹងច្បាស់ថា យើងនឹងវិនាស ក្នុង កណ្តាលជំនុំសង្ឃនេះឡើយ បណ្ឌិតទាំងឡាយណា ដឹង  ច្បាស់ក្នុងជំនុំសង្ឃនោះ ជម្លោះ តែងរម្ងាប់អំពីសំណាក់ បណ្ឌិតទាំងនោះ អម្បាលឆ្អឹងមាតាបិតា របស់ទីឃាវុកុមារ គេកាត់ចោល ទាំងជីវិត គេក៏សម្លាប់ចោល ទាំងគោសេះ និងធនធាន គេក៏នាំយកទៅ ទាំងដែន គេក៏រឹបជាន់ដណ្តើម យកអស់ ស្តេចទាំងនោះ ម្តេចគង់មានសេចក្តីព្រមព្រៀង គ្នាបាន ចុះអ្នកទាំងឡាយ ហេតុអ្វី ក៏គ្មានសេចក្តីព្រម ព្រៀងគ្នាសោះ បើបុគ្គលបាននូវសំឡាញ់ មានប្រាជ្ញា  ជាគ្រឿងរក្សាខ្លួន ជាអ្នកប្រាជ្ញ មានធម៌ជាគ្រឿងនៅ  សប្បាយ ត្រាច់ទៅជាមួយគ្នា បុគ្គលនោះ អាចគ្រប  សង្កត់នូវសេចក្តីអន្តរាយទាំងពួងបាន គប្បីជាអ្នកមានសេចក្តី ត្រេកអរ មានស្មារតី ត្រាច់ទៅជាមួយនឹងសំឡាញ់នោះចុះ បើបុគ្គល មិនបាននូវសំឡាញ់ ដែលមានប្រាជ្ញាជាគ្រឿង រក្សាខ្លួន ជាអ្នកប្រាជ្ញ មានធម៌ជាគ្រឿងនៅសប្បាយ ត្រាច់ ទៅជាមួយគ្នាទេ បុគ្គលនោះ គួរត្រាច់ទៅតែម្នាក់ឯង ប្រៀប ដូចជាព្រះរាជាលះបង់ដែន ដែលខ្លួនឈ្នះហើយ (ត្រាច់ទៅ  ម្នាក់ឯង) ពុំនោះសោត ប្រៀបដូចដំរីដ៏ប្រសើរ (ត្រាច់ ទៅម្នាក់ឯង) ក្នុងព្រៃ ការត្រាច់ទៅ នៃបុគ្គលម្នាក់ឯង  ហៅពេញជាប្រសើរ ព្រោះបុគ្គលពាលគ្មានសហាយតា គុណ ទេ មួយទៀត បុគ្គលគួរត្រាច់ទៅតែម្នាក់ឯង តែ ថាមិនគួរធ្វើអំពើលាមកឡើយ ដូចដំរីដ៏ប្រសើរ មាន សេចក្តីខ្វល់ខ្វាយតិច (ត្រាច់ទៅតែម្នាក់ឯង) ក្នុងព្រៃ ។</p>
        <p><a class='ref km' id='km112' href='#km112'>១១២</a>លុះព្រះមានព្រះភាគ ទ្រង់ព្រះស្ថិត (ឈរ) ពោលគាថា ទាំងនេះរួចហើយ ក៏ទ្រង់ស្តេចទៅ ឯពាលកលោណការគ្រាម ។ សម័យនោះឯង ក៏ជួនជាព្រះភគុ​មានអាយុ គង់ក្នុងពាលកលោណការគ្រាមនោះដែរ ។ ​ឯព្រះភគុមានអាយុ បានឃើញ​ព្រះ មានព្រះ​ភាគ ទ្រង់សេ្តចមកអំពីចម្ងាយ លុះឃើញហើយ ក៏រៀបក្រាល​អាសនៈ រួចតម្កល់​ទឹក​សម្រាប់​លាងព្រះបាទ ។ ព្រះមានព្រះភាគ ក៏ទ្រង់គង់លើអាសនៈ ដែលព្រះ ភគុមាន​អាយុ​ក្រាលថ្វាយ លុះគង់ហើយទើបទ្រង់លាងព្រះបាទា ។ ចំណែក​ព្រះភគុមាន​អាយុ ក៏ក្រាប​បង្គំ​ព្រះមានព្រះភាគ រួចអង្គុយនៅក្នុងទីសមគួរ ។ លុះព្រះភគុ​មានអាយុ អង្គុយ​​ក្នុងទីសម​គួរ​ហើយ ព្រះមានព្រះភាគ ក៏ទ្រង់ត្រាស់សួរដូច្នេះថា ម្នាលភិក្ខុ អ្នកល្មមអត់ធន់បានទេឬ ល្មម​​ញុំាងអត្តភាពឲប្រព្រឹត្តទៅបានទេឬ អ្នកមិនលំបាក ដោយបិណ្ឌបាតទេឬ ។ បពិត្រ​ព្រះ​មានព្រះភាគ ខ្ញុំព្រះអង្គល្មម​អត់ធន់បាន បពិត្រព្រះមានព្រះ​ភាគ ខ្ញុំព្រះអង្គ​ល្មមញុំាង​អត្តភាព ឲប្រព្រឹត្តទៅ​បាន​ស្រួល សូមទ្រង់ព្រះមេត្តាប្រោស មួយទៀត ខ្ញុំព្រះអង្គមិនបាន​លំបាក ដោយបិណ្ឌបាត​ទេ ។​​ វេលានោះ ព្រះមានព្រះភាគ ទ្រង់ពន្យល់ព្រះភគុមានអាយុ ឲ​ឃើញច្បាស់ ឲកាន់​យកតាម ឲអាចហ៊ាន ឲរីក​រាយ​​ដោយធម្មីកថាហើយ ក៏ទ្រង់ក្រោក​ចាក​អាសនៈ សេ្តចទៅឯប្រទេសព្រៃ ឈ្មោះ​បាចិនវំសៈ ។</p>
        <p><a class='ref km' id='km113' href='#km113'>១១៣</a>សម័យនោះឯង ចួនជាព្រះអនុរុទ្ធ មានអាយុ ព្រះនន្ទិយៈមានអាយុ និង​ព្រះកិម្ពលៈ មានអាយុ គង់នៅក្នុងប្រទេសព្រៃឈ្មោះបាចិនវំសៈនោះ ។ ឯនាយ​ទាយបាល (បុរសជាអ្នករក្សាព្រៃ) បានឃើញព្រះមានព្រះភាគ ទ្រង់ស្តេចមកអំពីចម្ងាយ លុះ​ឃើញ​ហើយ ក៏ក្រាប់បង្គំទូលព្រះមានព្រះភាគដូច្នេះថា បពិត្រព្រះសមណៈ ព្រះអង្គកុំ​ស្តេច​ចូល​​ទៅ​កាន់​ព្រៃ​នេះឡើយ ដ្បិតមានកុលបុត្ត ៣ រូប មានសភាពជាអ្នក​ស្រឡាញ់ខ្លួន នៅក្នុងព្រៃ​នេះ ព្រះអង្គកុំធ្វើឲកុលបុត្រទាំងនោះ មានសេចក្តីមិនសប្បាយ​ឡើយ ។ ឯព្រះ​អនុរុទ្ធ​មាន​អាយុ បានឮពាក្យនាយទាយបាល កំពុងនិយាយនឹង​ព្រះមានព្រះភាគ លុះឮ​ហើយ ក៏​និយាយ​នឹង​នាយទាយបាល ដូច្នេះថា ម្នាលនាយ​ទាយបាល​មានអាយុ អ្នកកុំ​ឃាត់ព្រះមាន​ព្រះភាគឡើយ ដ្បិតព្រះមានព្រះភាគ ជាគ្រូរបស់យើង ព្រះអង្គទ្រង់ស្តេច​មកដល់ហើយ ។ លំដាប់នោះ ព្រះអនុរុទ្ធមានអាយុ ចូលទៅរកព្រះនន្ទិយៈមានអាយុ និង​ព្រះកិម្ពិលៈមានអាយុ លុះចូលទៅដល់ហើយ ក៏និយាយនិងព្រះនន្ទិយៈមានអាយុ និងព្រះកម្ពិលៈមានអាយុ ដូច្នេះ​ថា នែលោកមាន​អាយុទាំងឡាយ ចូរលោកទាំងឡាយ​និមន្ត​ទៅទទួល នែលោកមានអាយុ​ទាំងឡាយ ចូរលោកទាំងឡាយនិមន្តទៅទទួល ដ្បិត​ព្រះ​មាន​ព្រះភាគ ជាគ្រូរបស់យើង ព្រះ​អង្គ​ទ្រង់​សេ្តចមកដល់ហើយ ។ គ្រានោះ ព្រះអនុរុទ្ធ​មានអាយុ ព្រះនន្ទិយៈមានអាយុ និង ព្រះកិម្ពិលៈ​មានអាយុ ក៏ក្រោកទៅទទួលព្រះ​មាន​ព្រះ​ភាគ មួយអង្គទទួលបាត្រនិងចីវរនៃ​ព្រះមានព្រះភាគ មួយអង្គរៀបក្រាលទីអាសនៈ មួយ​អង្គទៀត តម្កល់ទឹកសម្រាប់​លាង​ព្រះបាទា ។ ព្រះមានព្រះភាគ ទ្រង់គង់លើអាសនៈ ដែលព្រះថេរៈនោះក្រាលថ្វាយ លុះគង់​ហើយ ទ្រង់លាងព្រះបាទា ។ ចំណែក​លោកមាន​អាយុទាំងនោះ ក៏នាំគ្នាក្រាប​ថ្វាយ​​បង្គំព្រះ​មាន​ព្រះភាគ រួចហើយ អង្គុយក្នុងទីសមគួរ ។ </p>
        <p><a class='ref km' id='km114' href='#km114'>១១៤</a>លុះព្រះអនុរុទ្ធមានអាយុ អង្គុយក្នុងទីដ៏សមគួរហើយ ព្រះមានព្រះភាគ ក៏ទ្រង់ត្រាស់សួរដូច្នេះថា ម្នាលអនុរុទ្ធទាំងឡាយ អ្នកល្មមអត់ធន់បានទេឬ ល្មមញុំាងអត្ត​ភាព​ឲប្រព្រឹត្តទៅបានស្រួលទេឬ អ្នកទាំងឡាយ មិនលំបាកដោយបិណ្ឌបាតទេឬ ។ ឯព្រះ​ថេរៈទាំង ៣ អង្គ ក្រាបបង្គំទូលថា បពិត្រព្រះមានព្រះភាគ យើងខ្ញុំព្រះអង្គល្មម​អត់ធន់បាន បពិត្រព្រះមានព្រះភាគ យើងខ្ញុំព្រះអង្គល្មមញុំាងអត្តភាព ឲប្រព្រឹត្តទៅ​បាន​ស្រួល សូម​ទ្រង់​ព្រះ​មេត្តា​ប្រោស យើងខ្ញុំព្រះអង្គមិនលំបាកដោយបិណ្ឌបាត​ទេ ។​​ ម្នាលអនុរុទ្ធ ទាំង​ឡាយ​ ចុះអ្នកទាំងឡាយ បានព្រមព្រៀងស្មោះសរនឹងគ្នា មិនវិវាទគ្នា ដូចជាទឹកដោះលាយ​នឹងទឹក សំឡឹងមើលគ្នាទៅវិញទៅមក ដោយភ្នែកជា​ទីស្រឡាញ់ដែរឬ ។ ព្រះ​ករុណា​ព្រះអង្គ យើងខ្ញុំព្រះអង្គព្រមព្រៀងស្មោះសរនឹងគ្នា មិនវិវាទគ្នា ដូចជាទឹក ដោះលាយ​នឹង​ទឹក សំឡឹងមើលគ្នាទៅវិញទៅមក ដោយភ្នែកជាទី​ស្រឡាញ់បាន ។ ម្នាលអនុរុទ្ធ​ទាំងឡាយ ចុះអ្នកទាំងឡាយ បានព្រមព្រៀងស្មោះសរ​នឹងគ្នា មិនវិវាទគ្នា ដូចជា ទឹកដោះលាយនឹងទឹក សំឡឹងមើលគ្នាទៅវិញទៅមក ដោយភ្នែកជាទីស្រឡាញ់ តើដោយហេតុដូចម្តេចខ្លះ ។ </p>
        <p><a class='ref km' id='km115' href='#km115'>១១៥</a>សូមទ្រង់ព្រះមេត្តាប្រោស ក្នុងទីនេះ ខ្ញុំព្រះអង្គមានសេចក្តីត្រិះរិះ​យ៉ាងនេះ ថា អាត្មាអញ ហៅពេញជាមានលាភ អត្តភាពជាមនុស្ស ហៅពេញជា​អាត្មាអញ បាន​ដោយល្អ ព្រោះថាអាត្មាអញបាននៅជាមួយនឹងសព្រហ្មចារីបុគ្គល មាន​សភាព​យ៉ាងនេះ សូមទ្រង់ព្រះមេត្តាប្រោស ខ្ញុំព្រះអង្គបានតម្កល់កាយកម្មប្រកបដោយ​មេត្តា ក្នុងទីចំពោះ​មុខនិងទីកំបាំងមុខ ខ្ញុំព្រះអង្គបានតម្កល់វចីកម្មប្រកបដោយមេត្តា ក្នុងទីចំពោះមុខ​និង​ទី​កំបាំង​មុខ ខ្ញុំព្រះអង្គបានតម្កល់មនោកម្មប្រកបដោយមេត្តា ក្នុងទីចំពោះមុខនិងទី​កំបាំង​មុខ ចំពោះលោកមានអាយុអម្បាលនេះ សូមទ្រង់​ព្រះមេត្តា​ប្រោស ខ្ញុំព្រះអង្គមាន​សេចក្តីត្រិះរិះ​យ៉ាងនេះថា បើដូច្នោះគួរតែអាត្មាអញ ដាក់ចិត្តរបស់​ខ្លួនចេញហើយ​ប្រព្រឹត្ត​តាមអំណាច​ចិត្ត​នៃលោកមានអាយុទាំងនេះវិញ សូមទ្រង់​ព្រះមេត្តា​ប្រោស ខ្ញុំព្រះអង្គក៏​បាន​ដាក់ចិត្ត​របស់​ខ្លួន​ចេញ ហើយប្រព្រឹត្តតាមអំណាចចិត្ត នៃលោកមានអាយុទាំង​នេះទៅ សូមទ្រង់ព្រះមេត្តា​ប្រោស ទោះបីរាងកាយរបស់យើងខ្ញុំ​ព្រះអង្គទាំងឡាយផ្សេង​គ្នាក៏ពិតមែន ប៉ុន្តែចិត្តហាក់ដូច​តែមួយ ។ </p>
        <p><a class='ref km' id='km116' href='#km116'>១១៦</a>ឯព្រះនន្ទិយៈ មានអាយុ និងព្រះកិម្ពិលៈមានអាយុ ក៏ក្រាបបង្គំទូល​ព្រះ​មាន​ព្រះ​ភាគដូច្នេះថា សូមទ្រង់ព្រះមេត្តាប្រោស ខ្ញុំព្រះអង្គមានសេចក្តី​ត្រិះរិះ​យ៉ាងនេះថា អាត្មា​អញ ហៅពេញជាមានលាភ អត្តភាពជាមនុស្ស ហៅពេញជា​អាត្មា​អញបានដោយល្អ ព្រោះ​ថា​អាត្មាអញបាននៅជាមួយនឹងសព្រហ្មចារីបុគ្គល មាន​សភាព​យ៉ាងនេះ សូម​ទ្រង់​ព្រះ​មេត្តាប្រោស ខ្ញុំព្រះអង្គបានតម្កល់កាយកម្មប្រកប​ដោយមេត្តា ក្នុងទីចំពោះមុខនិង​ទី​កំបាំងមុខ ខ្ញុំព្រះអង្គបានតម្កល់វចីកម្មប្រកបដោយមេត្តា ក្នុងទី​ចំពោះ​មុខនិងទីកំបាំងមុខ ​បានតម្កល់មនោកម្មប្រកបដោយមេត្តា ក្នុងទីចំពោះមុខនិងទីកំបាំងមុខ ចំពោះលោកមាន​អាយុអម្បាលនេះ សូមទ្រង់ព្រះមេត្តាប្រោស ខ្ញុំព្រះអង្គមានសេចក្តីត្រិះរិះយ៉ាងនេះថា បើ​ដូច្នោះ​គួរតែអាត្មាអញ ដាក់ចិត្តរបស់ខ្លួនចេញ ហើយប្រព្រឹត្តតាម​អំណាចិត្ត​នៃលោកមាន​អាយុ​ទាំងនេះវិញចុះ សូមទ្រង់ព្រះមេត្តាប្រោស ខ្ញុំព្រះអង្គ ក៏បានដាក់ចិត្តរបស់ខ្លួនចេញ ហើយប្រព្រឹត្តតាមអំណាចចិត្ត នៃលោកមានអាយុទាំងនេះទៅ សូមទ្រង់ព្រះមេត្តាប្រោស ទោះបីរាងកាយរបស់យើងខ្ញុំរាល់គ្នា ផ្សេងគ្នាក៏ពិតមែន ប៉ុន្តែចិត្តហាក់ដូចតែមួយ ។ សូម​ទ្រង់ព្រះមេត្តាប្រោស យើងខ្ញុំព្រះអង្គព្រមព្រៀងគ្នា រីករាយរកគ្នា មិនវិវាទគ្នា ដូចជាទឹក​ដោះ​លាយ​នឹងទឹក មើលគ្នាទៅវិញទៅមក ដោយចក្ខុជាទីស្រឡាញ់បាន​ដោយហេតុ​យ៉ាង​នេះឯង ។ </p>
        <p><a class='ref km' id='km117' href='#km117'>១១៧</a>ម្នាលអនុរុទ្ធទាំងឡាយ ប្រពៃហើយ ប្រពៃហើយ ម្នាលអនុរុទ្ធទាំងឡាយ ចុះ​អ្នកទាំងឡាយ មិនបានប្រហែសធ្វេស មានព្យាយាមដុតកិលេស មានចិត្តបញ្ជូនទៅកាន់​ព្រះនិព្វាន ខ្លះដែរឬ ។ ព្រះករុណាព្រះអង្គ យើងខ្ញុំព្រះអង្គ មិនបានប្រហែសធ្វេស មាន​ព្យាយាមដុតកិលេស មានចិត្តបញ្ជូនទៅកាន់ព្រះនិព្វាន ។ ម្នាលអនុរុទ្ធទាំងឡាយ ចុះអ្នក​ទាំងឡាយ ដែលមិនបានប្រហែសធ្វេស មានព្យាយាមដុតកិលេស មានចិត្ត បញ្ជូនទៅកាន់​ព្រះនិព្វាន តើដោយហេតុដូចម្តេច ។</p>
        <p><a class='ref km' id='km118' href='#km118'>១១៨</a>សូមទ្រង់ព្រះមេត្តាប្រោស បណ្តាយើងខ្ញុំព្រះអង្គដែលនៅក្នុងទីនេះ បើ លោក​អង្គណា ត្រឡប់មកពីបិណ្ឌបាត ក្នុងស្រុកមុនគេ លោកអង្គនោះ រៀបចំក្រាល អាសនៈ តម្កល់ទឹកឆាន់ និងទឹកប្រើប្រាស់ តម្កល់ភាជន៍សម្រាប់ផ្ទេរ លោកអង្គណា ត្រឡប់​មកអំពីបិណ្ឌបាតក្នុងស្រុក ក្រោយគេ បើមានរបស់ដែលសល់ពីឆាន់ បើលោកចង់​ឆាន់ក៏ឆាន់ទៅ បើមិនចង់ឆាន់ទេ ចាក់ចោលទៅក្នុងទីគ្មានស្មៅស្រស់ក៏បាន បាច សាចទៅ​ក្នុងទឹក ដែលគ្មានសត្វតូចក៏បាន រួចលោកនោះរៀបចំទុកដាក់អាសនៈ រៀបចំទុកដាក់​ទឹក​សម្រាប់ឆាន់ និងទឹកសម្រាប់ប្រើប្រាស់ រៀបចំទុកដាក់​ភាជន៍សម្រាប់ផ្ទេរ ហើយបោស​សំអាត​រោងភត្ត បើលោកណា ឃើញក្អម សម្រាប់ដាក់ទឹកឆាន់ក្តី ក្អមសម្រាប់ដាក់​ទឹកលាងវច្ចៈក្តី នៅរលីងទទេ លោកនោះ ក៏តម្កល់ទុកឲមានឡើង បើលោកនោះ មិនអាច​នឹងលើកដោយដៃបានទេ យើងខ្ញុំក៏ហៅគ្នីគ្នាមកជួយលើកដោយដៃ ហើយតម្កល់ទុកក្អម សម្រាប់ដាក់ទឹកឆាន់ ឬក្អមសម្រាប់ដាក់ទឹកប្រើប្រាស់ សូមទ្រង់ព្រះមេត្តាប្រោស យើងខ្ញុំ​ព្រះ​អង្គ មិនដែលបញ្ចេញវាចា ព្រោះហេតុប៉ុណ្ណោះឡើយ សូមទ្រង់ព្រះមេត្តាប្រោស មួយ​ទៀត តែគ្រប់ប្រាំថ្ងៃហើយ យើងខ្ញុំតែងអង្គុយប្រជុំគ្នាដោយធម្មីកថា អស់រាត្រីទាំងមូល គឺអស់មួយយប់ សូមទ្រង់ព្រះមេត្តាប្រោស យើងខ្ញុំព្រះអង្គ មិនបានប្រហែសធ្វេស ខំ​ព្យាយាម​ដុតកិលេស មានចិត្តបញ្ជូនទៅកាន់ព្រះនិព្វាន ហើយប្រព្រឹត្តនៅគ្រប់ឥរិយាបថទាំង ៤ យ៉ាងនេះឯង ។ </p>
        <p><a class='ref km' id='km119' href='#km119'>១១៩</a>ម្នាលអនុរុទ្ធទាំងឡាយ ប្រពៃហើយ ​ ប្រពៃហើយ ម្នាលអនុរុទ្ធទាំងឡាយ ចុះកាល ដែលអ្នកទាំងឡាយ មិនបានប្រហែសធ្វេស ខំព្យាយាមដុតកិលេស មានចិត្ត​បញ្ជូនទៅកាន់ព្រះនិព្វាន ប្រព្រឹត្តនៅគ្រប់ឥរិយាបថទាំង ៤ យ៉ាងនេះ តើអ្នកទាំងឡាយ​ត្រាស់ដឹងនូវផាសុវិហារធម៌ដ៏វិសេស គឺញាណទស្សនៈដ៏ប្រសើរ ដែលអាចកំចាត់បង់នូវ កិលេស​​ដ៏ក្រៃលែងជាងមនុស្សធម៌ មានឬទេ ។ សូមទ្រង់ព្រះមេត្តាប្រោស ក្នុងទីនេះ យើង​ខ្ញុំព្រះអង្គមិនបានប្រហែសធ្វេស មានព្យាយាមដុតកិលេស មានចិត្តបញ្ជូនទៅកាន់ព្រះ​និព្វាន ប្រព្រឹត្តនៅគ្រប់ឥរិយាបថ​ ក៏ស្គាល់ច្បាស់នូវពន្លឺផង នូវការឃើញរូបទាំងឡាយផង ប៉ុន្តែឯ​ពន្លឺនិងការឃើញរូបទាំងឡាយនោះ របស់យើងខ្ញុំព្រះអង្គ មិននៅយូរប៉ុន្មាន ក៏បាត់ទៅវិញ ឯយើងខ្ញុំព្រះអង្គក៏មិនបានត្រាស់ដឹងនូវនិមិត្តនោះទេ ។ </p>
        <p><a class='ref km' id='km120' href='#km120'>១២០</a>ម្នាលអនុរុទ្ធទាំងឡាយ អ្នកទាំងឡាយ គប្បីត្រាស់ដឹងនូវនិមិត្តនោះជា ប្រាកដ ម្នាលអនុរុទ្ធទាំងឡាយ ក្នុងកាលមុន អំពីការត្រាស់ដឹង តថាគត មិនទាន់បានត្រាស់-​ដឹង នៅជាពោធិសត្វនៅឡើយ ក៏ស្គាល់ច្បាស់នូវពន្លឺផង នូវការឃើញរូបទាំងឡាយផង ។ ប៉ុន្តែឯពន្លឺ និងការឃើញរូបទាំងឡាយនោះ របស់តថាគត មិននៅយូរប៉ុន្មាន ក៏បាត់ទៅវិញ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា ចុះមានហេតុអ្វី បច្ច័យអ្វី ដែល​នាំ​ឲពន្លឺនិងការឃើញរូបទាំងឡាយ របស់អាត្មាអញ បាត់បង់ទៅ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា វិចិកិច្ឆា (សេចក្តីសង្ស័យ) កើតឡើងដល់អាត្មាអញ ឯសមាធិ របស់អាត្មាអញ ក៏ឃ្លាតទៅ ព្រោះតែមានវិចិកិច្ឆា ជាហេតុ (ជាទោស)​ កាល​បើសមាធិឃ្លាតទៅហើយ ពន្លឺ និងការឃើញរូបទាំងឡាយ ក៏បាត់បង់ទៅដែរ ។ វិចិកិច្ឆា និងការកើតឡើងមិនបាន ដល់អាត្មាអញទៀត យ៉ាងណា អាត្មាអញ នឹង ធ្វើ យ៉ាងនោះ ។ </p>
        <p><a class='ref km' id='km121' href='#km121'>១២១</a>ម្នាលអនុរុទ្ធទាំងឡាយ តថាគត មិនបានប្រហែសធ្វេស ខំព្យាយាមដុត កិលេស មានចិត្តបញ្ជូនទៅកាន់ព្រះនិព្វាន ប្រព្រឹត្តនៅគ្រប់ឥរិយាបថ ក៏ស្គាល់ច្បាស់​នូវ​ពន្លឺ​ផង នូវការឃើញរូបទាំងឡាយផង ។ ឯពន្លឺ និងការឃើញរូបទាំងឡាយនោះ របស់​តថាគត មិននៅយូរប៉ុន្មាន ក៏បាត់ទៅវិញ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះ​ថា ចុះមានហេតុអ្វី បច្ច័យអ្វី ដែលនាំឲពន្លឺនិងការឃើញរូបទាំងឡាយ របស់អាត្មាអញ បាត់បង់ទៅ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា អមនសិការៈ (ការមិនធ្វើទុកក្នុងចិត្ត) កើតឡើងហើយដល់អាត្មាអញ ឯសមាធិរបស់អាត្មាអញ ក៏​ឃ្លាត​ទៅ ព្រោះតែមានអមនសិការៈជាហេតុ កាលបើសមាធិឃ្លាតទៅហើយ ពន្លឺនិង​ការ​ឃើញរូបទាំងឡាយ ក៏បាត់បង់ទៅដែរ ។ វិចិកិច្ឆានិង អមនសិការៈ កើតឡើងមិនបានដល់​អាត្មាអញទៀត យ៉ាងណា អាត្មាអញនឹងធ្វើ យ៉ាងនោះ ។ </p>
        <p><a class='ref km' id='km122' href='#km122'>១២២</a>ម្នាលអនុរុទ្ធទាំងឡាយ តថាគត ។ បេ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា ថីនមិទ្ធៈ (សេចក្តីងងុយ និងការងោកងក់) កើតឡើង ហើយ​ដល់អាត្មាអញ ឯសមាធិរបស់អាត្មាអញ ក៏ឃ្លាតទៅ ព្រោះតែមានថីនមិទ្ធៈ ជាហេតុ កាល​បើ​សមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់បង់ទៅដែរ ។ វិចិកិច្ឆា អមនសិការៈ និងថីនមិទ្ធៈ កើតឡើងមិនបាន ដល់អាត្មាអញទៀត យ៉ាងណា អាត្មាអញ នឹង​ធ្វើយ៉ាងនោះ ។ </p>
        <p><a class='ref km' id='km123' href='#km123'>១២៣</a>ម្នាលអនុរុទ្ធទាំងឡាយ តថាគត ។ បេ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សេចក្តីរន្ធត់កាយ កើតឡើងហើយដល់អាត្មាអញ ឯសមាធិ របស់អាត្មាអញ ក៏ឃ្លាតទៅ ព្រោះតែមានសេចក្តីរន្ធត់កាយជាហេតុ កាលបើសមាធិ ឃ្លាត​ទៅហើយ ពន្លឺនិងការឃើញរូបទាំងឡាយ ក៏បាត់ទៅដែរ ។ ម្នាលអនុរុទ្ធទាំងឡាយ ដូចបុរសដើរផ្លូវឆ្ងាយ ហើយមានពេជ្ឈឃាតនៅចាំផ្លូវទាំងពីរខាង នៃបុរសនោះ ឯសេចក្តី រន្ធត់កាយ ក៏កើតឡើងហើយដល់បុរសនោះ ព្រោះតែនាយពេជ្ឈឃាតនោះជាហេតុ យ៉ាង ណាមិញ ម្នាលអនុរុទ្ធទាំងឡាយ សេចក្តីរន្ធត់កាយ កើតឡើងហើយដល់តថាគត ឯ​សមាធិ​របស់តថាគត ក៏ឃ្លាតទៅ ព្រោះតែមានសេចក្តីរន្ធត់កាយជាហេតុ កាលបើសមាធិ​ឃ្លាត​ទៅហើយ ពន្លឺនិងការឃើញរូបទាំងឡាយ ក៏បាត់ទៅដែរ ក៏យ៉ាងនេះឯង ។ វិចិកិច្ឆា អមនសិការៈ ថីនមិទ្ធៈ និងសេចក្តីរន្ធត់កាយ កើតឡើងមិនបាន ដល់តថាគត ទៀត យ៉ាងណា តថាគត នឹងធ្វើ យ៉ាងនោះ ។ </p>
        <p><a class='ref km' id='km124' href='#km124'>១២៤</a>ម្នាលអនុរុទ្ធទាំងឡាយ តថាគត ។ បេ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សេចក្តីឆ្មើងឆ្មៃ កើតឡើងហើយដល់អាត្មាអញ ឯសមាធិ របស់អាត្មាអញ ក៏ឃ្លាតទៅ ព្រោះតែមានសេចក្តីឆ្មើងឆ្មៃ ជាហេតុ កាលបើសមាធិ ឃ្លាត​​ទៅហើយ ពន្លឺនិងការឃើញរូបទាំងឡាយ ក៏បាត់បង់ទៅដែរ ។ ម្នាលអនុរុទ្ធទាំងឡាយ ដូចបុរសស្វែងរកកំណប់ទ្រព្យមួយ ស្រាប់តែបានកំណប់ទ្រព្យ ៥ តែម្តង សេចក្តីឆ្មើងឆ្មៃ គប្បី​កើតឡើងដល់បុរសនោះ ព្រោះតែបានកំណប់ទ្រព្យ នោះជាហេតុ យ៉ាងណាមិញ ម្នាលអនុរុទ្ធទាំងឡាយ សេចក្តីឆ្មើងឆ្មៃ កើតឡើងហើយដល់តថាគត ឯសមាធិរបស់ តថាគត ក៏ឃ្លាតទៅ ព្រោះតែមានសេចក្តីឆ្មើងឆ្មៃជាហេតុ កាលបើសមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់បង់ទៅដែរ ក៏យ៉ាងនោះឯង ។ វិចិកិច្ឆា អមនសិការៈ ថីនមិទ្ធៈ សេចក្តីរន្ធត់កាយ និងសេចក្តីឆ្មើងឆ្មៃ កើតឡើងមិនបាន ដល់តថាគតទៀត យ៉ាង​ណា តថាគត នឹងធ្វើ យ៉ាងនោះ ។ </p>
        <p><a class='ref km' id='km125' href='#km125'>១២៥</a>ម្នាលអនុរុទ្ធទាំងឡាយ តថាគត ។​ បេ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សេចក្តីក្រវល់ក្រវាយកាយ កើតឡើងហើយដល់អាត្មាអញ ឯ សមាធិរបស់អាត្មាអញ ក៏ឃ្លាតទៅ ព្រោះតែមានសេចក្តីក្រវល់ក្រវាយកាយជាហេតុ កាលបើសមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់បង់ទៅដែរ ។ វិចិកិច្ឆា អមនសិការៈ ថីនមិទ្ធៈ សេចក្តីរន្ធត់កាយ សេចក្តីឆ្មើងឆ្មៃ និងសេចក្តីក្រវល់ក្រវាយ​កាយ កើតឡើងមិនបាន ដល់តថាគតទៀត យ៉ាងណា តថាគត នឹងធ្វើ យ៉ាងនោះ ។ </p>
        <p><a class='ref km' id='km126' href='#km126'>១២៦</a>ម្នាលអនុរុទ្ធទាំងឡាយ តថាគត ។ បេ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សេចក្តីព្យាយាមតឹងហួសពេករបស់អាត្មាអញកើតឡើង​ហើយ​ដល់អាត្មាអញ ឯសមាធិរបស់អាត្មាអញ ក៏ឃ្លាតទៅ ព្រោះតែមានសេចក្តីព្យាយាម​តឹង​ហួសពេក ជាហេតុ កាលបើសមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់​បង់ទៅដែរ ។ ម្នាលអនុរុទ្ធទាំងឡាយ ដូចបុរសចាប់សត្វចាបខ្លាំងពេក ដោយដៃទាំងពីរ សត្វ​ចាប​នោះ គប្បីស្លាប់ក្នុងដៃនោះមិនខាន យ៉ាងណាមិញ ម្នាលអនុរុទ្ធទាំងឡាយ សេចក្តី​ព្យាយាម តឹងហួសពេក របស់តថាគតកើតឡើងហើយ ឯសមាធិរបស់​តថាគត ក៏ឃ្លាត​ទៅ ព្រោះតែមានសេចក្តីព្យាយាមតឹងហួងពេកជាហេតុ កាលបើសមាធិ​ឃ្លាតទៅហើយ ពន្លឺនិងការឃើញរូបទាំងឡាយ ក៏បាត់បង់ទៅដែរ ក៏យ៉ាងនោះឯង ។ វិចិកិច្ឆា អមនសិការៈ ថីនមិទ្ធៈ សេចក្តីរន្ធត់កាយ សេចក្តីឆ្មើងឆ្មៃ សេចក្តីក្រវល់ក្រវាយកាយ និងសេចក្តី​ព្យាយាម​​តឹងហួស​ពេក កើតឡើងមិនបាន ដល់តថាគតទៀត យ៉ាងណា តថាគត នឹងធ្វើ យ៉ាងនោះ ។ </p>
        <p><a class='ref km' id='km127' href='#km127'>១២៧</a>ម្នាលអនុរុទ្ធទាំងឡាយ តថាគត ។ បេ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សេចក្តីព្យាយាមធូរពេក របស់អាត្មាអញ កើតឡើងហើយដល់​អាត្មាអញ ឯសមាធិរបស់អាត្មាអញ ក៏ឃ្លាតទៅ ព្រោះតែមានសេចក្តីព្យាយាមធូរពេក ជាហេតុ កាលបើសមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់បង់ទៅដែរ ។ ម្នាលអនុរុទ្ធទាំងឡាយ ដូចបុរសចាប់សត្វចាបស្រាលពេក សត្វចាបនោះ គប្បីហើរទៅ​អំពី​ដៃ​នៃបុរស់​នោះបាន យ៉ាងណាមិញ ម្នាលអនុរុទ្ធទាំងឡាយ សេចក្តីព្យាយាមធូរពេក របស់​តថាគត កើត​ឡើង​​ហើយ ឯសមាធិរបស់តថាគត ក៏ឃ្លាតទៅ ព្រោះតែមានសេចក្តី​ព្យាយាម​​ធូរពេកជាហេតុ កាលបើសមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់​បង់ទៅ​ដែរ យ៉ាងនោះឯង ។ វិចិកិច្ឆា អមនសិការៈ ថីនមិទ្ធៈ សេចក្តីរន្ធត់កាយ សេចក្តី​​ឆ្មើងឆ្មៃ សេចក្តីក្រវល់ក្រវាយកាយ សេចក្តីព្យាយាមតឹងពេក និង សេចក្តីព្យាយាម​ធូរពេក កើតឡើងមិនបាន ដល់តថាគតទៀត យ៉ាងណា តថាគត នឹងធ្វើ យ៉ាងនោះ ។ </p>
        <p><a class='ref km' id='km128' href='#km128'>១២៨</a>ម្នាលអនុរុទ្ធទាំងឡាយ តថាគត ។ បេ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សេចក្តីប្រាថ្នាហួសពេក (តណ្ហា) របស់អាត្មាអញ កើត​ឡើង​​ហើយ ឯសមាធិរបស់អាត្មាអញ ក៏ឃ្លាតទៅ ព្រោះតែមានសេចក្តីប្រាថ្នាហួស​ពេកជាហេតុ កាលបើសមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់បង់ទៅ​ដែរ ។ វិចិកិច្ឆា អមនសិការៈ ថីនមិទ្ធៈ សេចក្តីរន្ធត់កាយ សេចក្តីឆ្មើងឆ្មៃ សេចក្តីក្រវល់​ក្រវាយ​កាយ សេចក្តីព្យាយាមតឹងពេក សេចក្តីព្យាយាមធូរពេក និងសេចក្តីប្រាថ្នាហួស​ពេក​ កើត​ឡើង​មិនបាន ដល់អាត្មាអញទៀត យ៉ាងណាអាត្មាអញ នឹងធ្វើយ៉ាងនោះ ។ </p>
        <p><a class='ref km' id='km129' href='#km129'>១២៩</a>ម្នាលអនុរុទ្ធទាំងឡាយ តថាគត ។ បេ ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា នានត្តសញ្ញា (សេចក្តីសំគាល់ផ្សេងគ្នា) កើតឡើងហើយ​ដល់អាត្មាអញ ឯសមាធិរបស់អាត្មាអញ ក៏ឃ្លាតទៅ ព្រោះតែមាន នានត្តសញ្ញាជា​ហេតុ កាលបើសមាធិឃ្លាតទៅហើយ ពន្លឺនិងការឃើញរូបទាំងឡាយ ក៏បាត់ទៅដែរ ។ វិចិកិច្ឆា អមនសិការៈ ថីនមិទ្ធៈ សេចក្តីរន្ធត់កាយ សេចក្តីឆ្មើងឆ្មៃ សេចក្តីក្រវល់ក្រវាយកាយ សេចក្តី​ព្យាយាមតឹងពេក សេចក្តីព្យាយាមធូរពេក សេចក្តីប្រាថ្នាហួសពេក និង​នានត្តសញ្ញា​ កើតឡើងមិនបានទៀតដល់អាត្មាអញ យ៉ាងណា តថាគត នឹងធ្វើ យ៉ាងនោះ ។ </p>
        <p><a class='ref km' id='km130' href='#km130'>១៣០</a>ម្នាលអនុរុទ្ធទាំងឡាយ តថាគត មិនបានប្រហែសធ្វេស ខំព្យាយាមដុត​កិលេស មានចិត្តបញ្ជូនទៅកាន់ព្រះនិព្វាន ប្រព្រឹត្តនៅគ្រប់ឥរិយាបថ ក៏ស្គាល់​ច្បាស់​នូវពន្លឺ​ផង នូវការឃើញរូបទាំងឡាយផង ។ ប៉ុន្តែពន្លឺនិងការឃើញរូបទាំងឡាយនោះ របស់តថាគត មិននៅយូរប៉ុន្មាន ក៏បាត់ទៅវិញ ។ ម្នាលអនុរុទ្ធទាំងឡាយ តថាគត មាន​សេចក្តីត្រិះរិះ ដូច្នេះ​ថា ចុះមានហេតុដូចម្តេច បច្ច័យដូចម្តេច ដែលនាំឲពន្លឺនិងការឃើញ​រូប​ទាំង​ឡាយ របស់​អាត្មាអញបាត់ទៅ ។ ម្នាលអនុរុទ្ធទាំងឡាយ តថាគត មានសេចក្តី​ត្រិះរិះ ដូច្នេះថា ការ​សំឡឹង​មើលនូវរូបក្រៃពេក កើតឡើងហើយដល់អាត្មាអញ ឯ​សមាធិ​របស់អាត្មាអញ ក៏​ឃ្លាតទៅ ព្រោះតែមានការសំឡឹងមើលនូវរូបក្រៃពេក ជា​ហេតុ កាលបើសមាធិ​ឃ្លាតទៅ​ហើយ ពន្លឺនិងការឃើញរូបទាំងឡាយ ក៏បាត់ទៅដែរ ។ វិចិកិច្ឆា អមនសិការៈ ថីនមិទ្ធៈ សេចក្តីរន្ធត់កាយ សេចក្តីឆ្មើងឆ្មៃ សេចក្តីក្រវល់ក្រវាយកាយ សេចក្តីព្យាយាមតឹងពេក សេចក្តីព្យាយាមធូរពេក សេចក្តីប្រាថ្នាហួសពេក នានត្តសញ្ញា​ និង ការសំឡឹងមើលនូវ​រូប​ក្រៃពេក កើតឡើងមិនបានដល់អាត្មាអញ យ៉ាងណា អាត្មាអញ នឹងធ្វើ យ៉ាងនោះ ។ </p>
        <p><a class='ref km' id='km131' href='#km131'>១៣១</a>ម្នាលអនុរុទ្ធទាំងឡាយ តថាគតដឹងច្បាស់ថា វិចិកិច្ឆា ជាឧបក្កិលេស (គ្រឿង​​សៅហ្មង) របស់ចិត្ត ហើយក៏បានលះបង់នូវវិចិកិច្ឆា ជាឧបក្កិលេសរបស់ចិត្ត​ចេញ ។ ដឹងច្បាស់ថា អមសិការៈជាឧបក្កិលេសរបស់ចិត្ត ហើយក៏បានលះបង់នូវអមសិការៈ​ជា​ឧបក្កិលេសរបស់ចិត្តចេញ ។ ដឹងច្បាស់ថា ថីនមិទ្ធៈ ជាឧបក្កិលេស​របស់​ចិត្ត ហើយក៏បាន​លះ​បង់ថីនមិទ្ធៈ ជាឧបក្កិលេសរបស់ចិត្តចេញ ។ ដឹងច្បាស់​ថា សេចក្តីរន្ធត់កាយ ជា​ឧបក្កិលេស​របស់ចិត្ត ហើយក៏បានលះបង់នូវសេចក្តីរន្ធត់កាយ ជាឧបក្កិលេសរបស់​ចិត្ត​ចេញ ។ ដឹងច្បាស់ថា សេចក្តីឆ្មើងឆ្មៃ ជាឧបក្កិលេសរបស់ចិត្ត ហើយក៏បានលះបង់នូវ សេចក្តីឆ្មើងឆ្មៃ ជាឧបក្កិលេសរបស់ចិត្តចេញ ។ ដឹងច្បាស់ថា សេចក្តី​ក្រវល់ក្រវាយកាយ ជាឧបក្កិលេសរបស់ចិត្ត ហើយក៏បានលះបង់នូវសេចក្តីក្រវល់​ក្រវាយកាយ ជាឧបក្កិលេស​របស់​ចិត្តចេញ ។ ដឹងច្បាស់ថា សេចក្តីព្យាយាមតឹងពេក ជា​ឧបក្កិលេស​របស់ចិត្ត ហើយ​ក៏បានលះបង់នូវសេចក្តីព្យាយាមតឹងពេក ជាឧបក្កិលេស​របស់​ចិត្តចេញ ។ ដឹងច្បាស់ថា សេចក្តីព្យាយាមធូរពេក ជាឧបក្កិលេសរបស់ចិត្ត ហើយ​ក៏​​បានលះបង់នូវ សេចក្តី​ព្យាយាមធូរពេក ជាឧបក្កិលេសរបស់ចិត្តចេញ ។ ដឹងច្បាស់ថា សេចក្តី​ប្រាថ្នាហួសពេក ជាឧបក្កិលេសរបស់ចិត្ត ហើយក៏បានលះបង់នូវសេចក្តីប្រាថ្នា​ហួសពេក ជាឧបក្កិលេស​របស់​ចិត្តចេញ ។ ដឹងច្បាស់ថា នានត្តសញ្ញា ជាឧបក្កិលេស​របស់ចិត្ត ហើយក៏បានលះបង់នូវ នានត្តសញ្ញា ជាឧបក្កិលេសរបស់ចិត្តចេញ ។ ដឹង​ច្បាស់ថា ការសំឡឹងមើលនូវរូបក្រៃពេក ជាឧបក្កិលេសរបស់ចិត្ត ហើយក៏បានលះបង់​នូវការសំឡឹងមើលនូវរូបក្រៃពេក ជា​ឧបក្កិ-​លេស​របស់ចិត្តចេញ ។</p>
        <p><a class='ref km' id='km132' href='#km132'>១៣២</a>ម្នាលអនុរុទ្ធទាំងឡាយ តថាគត មិនបានប្រហែសធ្វេស ខំព្យាយាម​ដុតកិលេស មានចិត្តបញ្ជូនទៅកាន់ព្រះនិព្វាន ហើយប្រព្រឹត្តនៅគ្រប់ឥរិយាបថ ស្គាល់​ច្បាស់​នូវពន្លឺ តែមិនបានឃើញ រូបទាំងឡាយទេ បានឃើញរូបទាំងឡាយ តែមិនបាន​ស្គាល់​ច្បាស់នូវពន្លឺទេ រហូតអស់មួយយប់ក៏មាន រហូតអស់មួយថ្ងៃក៏មាន រហូតអស់​មួយយប់ មួយថ្ងៃក៏មាន ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះដូច្នេះថា ចុះ​ហេតុដូច​ម្តេច បច្ច័យដូចម្តេច ដែលនាំឲអាត្មាអញ ស្គាល់ច្បាស់នូវពន្លឺ តែមិនបាន​រូបទាំងឡាយ បានឃើញនូវរូបទាំងឡាយ តែមិនបានស្គាល់ច្បាស់​នូវពន្លឺ រហូតអស់មួយយប់ក៏មាន រហូតអស់មួយថ្ងៃក៏មាន រហូតអស់​មួយយប់ មួយថ្ងៃក៏មាន ។ ម្នាលអនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សម័យណា​ អាត្មាអញ មិនបានធ្វើទុកក្នុងចិត្ត នូវរូបនិមិត្តតែបានធ្វើទុកក្នុងចិត្ត​នូវ​ឱកាស​​និមិត្ត (ពន្លឺ) ប៉ុណ្ណោះ សម័យនោះអាត្មាអញ​ស្គាល់ច្បាស់នូវបន្លឺ តែមិនបាន​ឃើញ​រូបទាំងឡាយ មួយទៀត សម័យណា អាត្មាអញ មិនបានធ្វើទុកក្នុងចិត្ត នូវ​ឱភាស​និមិត្ត តែបានធ្វើទុកក្នុងចិត្តនូវរូបនិមិត្ត (ប៉ុណ្ណោះ) សម័យនោះ អាត្មាអញ បាន​ឃើញរូបទាំងឡាយ តែមិនបានស្គាល់ច្បាស់នូវពន្លឺឡើយ រហូត​អស់មួយយប់ ក៏មាន រហូតអស់មួយថ្ងៃ ក៏មាន រហូតអស់មួយយប់មួយថ្ងៃក៏មាន ។ </p>
        <p><a class='ref km' id='km133' href='#km133'>១៣៣</a>ម្នាលអនុរុទ្ធទាំងឡាយ តថាគត មិនបានប្រហែសធ្វេស ខំព្យាយាម​ដុតកិលេស មានចិត្តបញ្ជូនទៅកាន់ព្រះនិព្វាន ប្រព្រឹត្តនៅគ្រប់ឥរិយាបថ ក៏ស្គាល់​ច្បាស់​នូវ​ពន្លឺ មានប្រមាណតិចផង ឃើញរូបទាំងឡាយមានប្រមាណតិចផង ស្គាល​ច្បាស់​​ពន្លឺ​​ប្រមាណ​​មិនបានផង ឃើញរូបទាំងឡាយប្រមាណមិនបានផង រហូតអស់មួយ​យប់ ក៏មាន រហូតអស់មួយថ្ងៃ ក៏មាន រហូតអស់មួយយប់ មួយថ្ងៃ ក៏មាន ។ ម្នាល​អនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា ចុះហេតុដូចម្តេច បច្ច័យដូចម្តេច ដែលនាំឲអាត្មាអញ ស្គាល់ច្បាស់នូវពន្លឺ មានប្រមាណតិចផង ឃើញរូបទាំងឡាយ​មានប្រមាណតិចផង ស្គាល់​ច្បាស់ពន្លឺប្រមាណមិនបានផង ឃើញរូបទាំងឡាយប្រមាណ​មិនបានផង រហូតអស់មួយ​យប់ ​ក៏មាន រហូតអស់មួយថ្ងៃ ក៏មាន រហូតអស់មួយយប់ មួយថ្ងៃ ក៏មាន ។ ម្នាល​អនុរុទ្ធទាំងឡាយ តថាគត មានសេចក្តីត្រិះរិះ ដូច្នេះថា សម័យណា​សមាធិរបស់អាត្មាអញ មានប្រមាណតិច សម័យនោះ ចក្ខុរបស់អាត្មាអញ ក៏មាន​ប្រមាណតិចដែរ ព្រោះតែចក្ខុ​មាន​ប្រមាណតិច បានជាអាត្មាអញស្គាល់ច្បាស់ពន្លឺ មាន​ប្រមាណ​តិចផង ឃើញរូប​ទាំងឡាយ មានប្រមាណតិចផង មួយទៀត សម័យណា សមាធិ​របស់​អាត្មាអញ ប្រមាណ​មិនបាន សម័យនោះ​ចក្ខុរបស់អាត្មាអញ ប្រមាណមិនបានដែរ ព្រោះតែចក្ខុប្រមាណមិនបាន បានជាអាត្មាអញ ស្គាល់ច្បាស់ពន្លឺប្រមាណមិនបានផង ឃើញរូបទាំងឡាយ ប្រមាណមិន​បានផង រហូតអស់មួយយប់ ក៏មាន រហូតអស់មួយថ្ងៃ ក៏មាន រហូតអស់មួយយប់មួយថ្ងៃ​ក៏មាន ។ ម្នាលអនុរុទ្ធទាំងឡាយ កាលបើតថាគត​ដឹងច្បាស់ថា វិចិកិច្ឆា ជាឧបក្កិលេស​របស់ចិត្តហើយ ក៏លះបង់វិចិកិច្ឆា ជាឧបក្កិលេស​របស់ចិត្តចេញ ។ ដឹងច្បាស់ថា អមនសិការៈ ជាឧបក្កិលេសរបស់ចិត្តហើយ ក៏លះបង់​អមនសិការៈ​ជាឧបក្កិលេស​របស់ចិត្តចេញ ។ ដឹងច្បាស់ថា ថីនមិទ្ធៈ ជាឧបក្កិលេស​របស់​ចិត្តហើយ ក៏បានលះ​បង់​ថីនមិទ្ធៈ ជាឧបក្កិលេសរបស់ចិត្តចេញ ។ ដឹងច្បាស់ថា សេចក្តី​រន្ធត់កាយ ជាឧបក្កិលេស​របស់ចិត្តហើយ ក៏លះបង់សេចក្តីរន្ធត់កាយ ជា​ឧបក្កិលេស​របស់ចិត្តចេញ ។ ដឹងច្បាស់ថា សេចក្តីឆ្មើងឆ្មៃ ជាឧបក្កិលេសរបស់​ចិត្ត​ហើយ ក៏លះបង់​សេចក្តីឆ្មើងឆ្មៃ ជាឧបក្កិលេស​របស់ចិត្តចេញ ។ ដឹងច្បាស់ថា សេចក្តីក្រវល់​ក្រវាយកាយ ជា​ឧបក្កិលេសរបស់ចិត្តហើយ ក៏លះបង់ សេចក្តីក្រវល់ក្រវាយកាយ ជា​ឧបក្កិលេស​របស់​ចិត្ត​ចេញ ។ ដឹងច្បាស់ថា សេចក្តីព្យាយាមតឹងពេក ជាឧបក្កិលេស​របស់ចិត្តហើយ ក៏បានលះបង់ សេចក្តីព្យាយាម​តឹងពេកជាឧបក្កិលេសរបស់ចិត្តចេញ ។ ដឹងច្បាស់ថា សេចក្តីព្យាយាម​ធូរពេក ជា​ឧបក្កិលេស​របស់ចិត្តហើយ ក៏លះបង់ សេចក្តី​ព្យាយាមធូរពេក ជាឧបក្កិ​លេស​​របស់​ចិត្តចេញ ។ ដឹងច្បាស់ថា សេចក្តីប្រាថ្នាហួសពេក ជាឧបក្កិលេសរបស់​ចិត្ត​ហើយ ក៏បាន​លះបង់ សេចក្តីប្រាថ្នាហួសពេក ជាឧបក្កិលេសរបស់​ចិត្តចេញ ។ ដឹងច្បាស់ថា នានត្តសញ្ញា ជាឧបក្កិលេសរបស់ចិត្តហើយ ក៏បានលះបង់ នានត្តសញ្ញា ជាឧបក្កិលេស​របស់ចិត្តចេញ ។ ដឹងច្បាស់ថា ការសំឡឹងមើល​នូវរូប​ក្រៃពេក ជាឧបក្កិលេសរបស់​ចិត្តហើយ ក៏បានលះបង់ ការសំឡឹងមើលនូវរូបក្រៃពេក ជា​ឧបក្កិលេសរបស់ចិត្តចេញ ។ ម្នាលអនុរុទ្ធទាំងឡាយ តថាគតមានសេចក្តីត្រិះរិះ ដូច្នេះថា ឧបក្កិលេសណា របស់​ចិត្តនៃអាត្មាអញ ឧបក្កិលេស​ទាំងនោះ អាត្មាអញបានលះ​បង់​អស់​ហើយ បើដូច្នោះមាន​តែ​អាត្មាអញ ចម្រើននូវសមាធិ ៣ ប្រការ ក្នុងកាលឥឡូវនេះ ។ </p>
        <p><a class='ref km' id='km134' href='#km134'>១៣៤</a>ម្នាលអនុរុទ្ធទាំងឡាយ តថាគតក៏បានចម្រើននូវសមាធិប្រកបដោយ​វិតក្កៈ ប្រកបដោយវិចារៈផង ។ បានចម្រើន នូវសមាធិមិនមានវិតក្កៈ មានតែវិចារៈផង ។ បាន​ចម្រើននូវសមាធិ មិនមានវិតក្កៈ ទាំងមិនមានវិចារៈផង ។ បានចម្រើននូវសមាធិ ប្រកប​ដោយបីតិផង ។ បានចម្រើននូវសមាធិ មិនមានបីតិផង ។ បានចម្រើននូវ​សមាធិ​ប្រកប​ដោយសេចក្តីសប្បាយផង ។ បានចម្រើននូវសមាធិប្រកប​ដោយ​ឧបេក្ខាផង ។ ម្នាល​អនុរុទ្ធទាំងឡាយ កាលបើតថាគត​បានចម្រើនសមាធិ ប្រកបដោយវិតក្កៈ ប្រកបដោយ​វិចារៈ​រួចហើយ ។ បានចម្រើនសមាធិ មិនមានវិតក្កៈ មានតែវិចារៈរួចហើយ ។ បាន​ចម្រើន​ សមាធិ មិនមានវិតក្កៈ ទាំងមិនមានវិចារៈរួចហើយ ។ បាន​​ចម្រើនសមាធិ ប្រកប​ដោយ​បីតិរួចហើយ ។ បានចម្រើនសមាធិ មិនមានបីតិរួចហើយ ។​ បានចម្រើន​សមាធិ​ប្រកប​ដោយសេចក្តីសប្បាយរួចហើយ ។ បានចម្រើនសមាធិ ប្រកបដោយឧបេក្ខារួចហើយ ។ សេចក្តីដឹង និងសេចក្តីឃើញ ក៏កើតឡើងដល់​តថាគត​ថា វិមុត្តិរបស់អាត្មាអញ ជា​ធម្មជាតិ​មិនកម្រើក ជាតិរបស់អាត្មាអញនេះ មានក្នុងទី​បំផុត ឥឡូវនេះសេចក្តី​កើត​ទៀត​មិនមានឡើយ ។ លុះព្រះមានព្រះភាគ ទ្រង់ត្រាស់​សូត្រ​​នេះចប់ហើយ ព្រះអនុរុទ្ធមានអាយុ ក៏មានសេចក្តីត្រេកអររីករាយ ចំពោះភាសិត​របស់​ព្រះមានព្រះភាគ ។ </p>
        <p>ចប់ ឧបក្កិលេសសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
