<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn126' lang='km'>
        <header>
            <ul>
            </ul>
            <h1>ភូមិជសូត្រ ទី ៦</h1>
        </header>
        <p><a class='ref km' id='km73' href='#km73'>៧៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់ក្នុង វត្តវេឡុវ័ន​ ជាកលន្ទកនិវាបស្ថាន ក្បែរក្រុងរាជគ្រឹះ ។​ គ្រានោះ ព្រះភូមិជៈមានអាយុ ស្លៀកស្បង់ប្រដាប់បាត្រនិងចីវរ ក្នុងបុព្វណ្ហសម័យ ចូលទៅ​កាន់ដំណាក់ នៃព្រះរាជ កុមារព្រះនាមជយសេន លុះចូលទៅដល់ហើយ ក៏គង់លើ​អាសនៈដែលគេក្រាលទុក ។ លំដាប់នោះ ជយសេនរាជកុមារ ចូលទៅរកព្រះភូមិជៈ​មានអាយុ លុះចូលទៅដល់ហើយ ក៏ធ្វើសេចក្តីរីករាយ ជាមួយនឹងព្រះភូមិជៈមានអាយុ លុះបញ្ចប់ពាក្យដែលគួររីករាយ និង​ពាក្យដែលគួររលឹកហើយ ក៏គង់ក្នុងទីសមគួរ ។ </p>
        <p><a class='ref km' id='km74' href='#km74'>៧៤</a>លុះជយសេនរាជកុមារ គង់ក្នុងទីសមគួរហើយ ក៏ពោលនឹងព្រះភូមិជៈ មាន​អាយុ ដូច្នេះថា បពិត្រព្រះភូមិជៈដ៏ចម្រើន មានសមណព្រាហ្មណ៍ពួកមួយ មានវាទៈ​យ៉ាងនេះ មានទិដ្ឋិយ៉ាងនេះថា បើបុគ្គលធ្វើនូវបំណង (ដើម្បីត្រាស់ដឹងនូវផល) ហើយ ប្រព្រឹត្ត​ព្រហ្មចរិយៈ ក៏មិនគួរដើម្បីត្រាស់ដឹងនូវផលទេ មួយទៀត បើមិនធ្វើបំណង ហើយប្រព្រឹត្ត​ព្រហ្មចរិយៈ ក៏មិនគួរដើម្បីត្រាស់ដឹងនូវផលដែរ មួយទៀត បើធ្វើនូវ​បំណងខ្លះ មិនធ្វើនូវ​បំណងខ្លះ ហើយប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវ​ផលដែរ មួយទៀត បើមិន​ធ្វើ​នូវបំណង មិនមែនជាមិនធ្វើនូវបំណង​ ហើយប្រព្រឹត្ត​ព្រហ្មចរិយៈ ក៏មិនគួរដើម្បីត្រាស់​ដឹងនូវផលដែរ ចុះក្នុងសាសនានេះ ព្រះជាគ្រូរបស់​ភូមិជៈ​ដ៏ចម្រើន តើមានវាទៈដូចម្តេច មាន​ទិដ្ឋិដូចម្តេច បានពោលដូចម្តេច ។ </p>
        <p><a class='ref km' id='km75' href='#km75'>៧៥</a>ថ្វាយព្រះពរព្រះរាជកុមារ ឯដំណើរនុ៎ះ អាត្មាភាពពុំដែលបានស្តាប់មក ក្នុងទី ចំពោះព្រះភ័ក្រ្ត ឬ បានទទួលមក អំពីទីចំពោះព្រះភ័ក្រ្ត នៃព្រះមានព្រះភាគទេ ប៉ុន្តែបើ ហេតុ​ការណ៍នុ៎ះមាន ប្រាកដជាព្រះមានព្រះភាគ នឹងទ្រង់ដោះស្រាយយ៉ាងនេះថា បើ បុគ្គលធ្វើនូវ​បំណង ហើយប្រព្រឹត្តព្រហ្មចរិយៈ ដោយមិនត្រូវទំនង ក៏មិនគួរដើម្បី​ត្រាស់ដឹង​នូវផលឡើយ មួយទៀត បើមិនធ្វើនូវបំណង ហើយប្រព្រឹត្តព្រហ្មចរិយៈ ដោយមិនត្រូវទំនង ក៏មិនគួរ​ដើម្បី​ត្រាស់ដឹងនូវផលដែរ មួយទៀត បើធ្វើនូវបំណងខ្លះ មិនធ្វើនូវបំណងខ្លះ ហើយប្រព្រឹត្ត​ព្រហ្មចរិយៈ ដោយមិនត្រូវទំនង ក៏មិនគួរដើម្បីត្រាស់​ដឹងនូវផល​ដែរ មួយទៀត បើមិន​ធ្វើនូវបំណង មិនមែនជាមិនធ្វើនូវបំណង ហើយប្រព្រឹត្ត​ព្រហ្មចរិយៈ ដោយមិនត្រូវទំនង ក៏​មិន​គួរដើម្បីត្រាស់ដឹងនូវផលដែរ មួយទៀត បើធ្វើនូវបំណង ហើយ​​ប្រព្រឹត្តព្រហ្មចរិយៈ ដោយត្រូវទំនង ទើបគួរដើម្បីត្រាស់ដឹងនូវ​ផលបាន មួយទៀត បើមិន​ធ្វើនូវបំណង ហើយ​ប្រព្រឹត្តព្រហ្មចរិយៈ ដោយត្រូវទំនង ក៏គួរដើម្បីត្រាស់ដឹងនូវផលដែរ មួយទៀត បើធ្វើនូ​វ​បំណងខ្លះ មិនធ្វើនូវបំណងខ្លះ ហើយប្រព្រឹត្តព្រហ្មចរិយៈ ដោយ​ត្រូវទំនង ក៏គួរដើម្បី​ត្រាស់​ដឹងនូវផលដែរ មួយវិញទៀត បើមិនធ្វើនូវបំណង មិនមែន​ជាមិនធ្វើនូវបំណង ហើយ​ប្រព្រឹត្ត​ព្រហ្មចរិយៈ ដោយត្រូវទំនង ក៏គួរដើម្បីត្រាស់ដឹង​នូវផលដែរ បពិត្រព្រះរាជកុមារ ឯដំណើរ​នុ៎ះ អាត្មាភាពពុំដែលបានស្តាប់មក ក្នុងទីចំពោះ​ព្រះភ័ក្រ្ត ឬ បានទទួលមកអំពីទីចំពោះ​ព្រះភ័ក្រ្ត នៃព្រះមានព្រះភាគទេ ប៉ុន្តែបើ ហេតុ​ការណ៍​នុ៎ះមាន ប្រាកដជាព្រះមានព្រះភាគ នឹងទ្រង់ដោះស្រាយយ៉ាងនេះឯង ។ បើព្រះ​ជាគ្រូរបស់ព្រះភូមិជៈដ៏ចម្រើន មានវាទៈ​យ៉ាងនេះ មានទិដ្ឋិយ៉ាងនេះ បានពោលយ៉ាង​នេះមែន ព្រះជាគ្រូរបស់ព្រះភូមិជៈដ៏ចម្រើន ហាក់​ដូចជាសំពងអំបែងក្បាល នៃពួកសមណព្រាហ្មណ៍ ជាច្រើនទាំងអស់ ដោយពិត ។ គ្រានោះ ជយសេនរាជកុមារ ក៏ អង្គាសព្រះភូមិជៈមានអាយុ ដោយសម្រាប់អស់ខ្លួន ។</p>
        <p><a class='ref km' id='km76' href='#km76'>៧៦</a>លំដាប់នោះ ព្រះភូមិជៈមានអាយុ កាលត្រឡប់ពីបិណ្ឌបាតមក ក្នុងវេលា ក្រោយភត្ត ក៏ចូលទៅគាល់ព្រះមានព្រះភាគ លុះចូលទៅដល់ហើយ ក្រាបថ្វាយបង្គំ ព្រះមានព្រះភាគ រួចអង្គុយក្នុងទីដ៏សមគួរ ។ លុះព្រះភូមិជៈមានអាយុ អង្គុយក្នុងទីដ៏សម​គួរ​ហើយ ក៏ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គ​ដ៏ចម្រើន ខ្ញុំព្រះអង្គ ស្លៀក​​ស្បង់ប្រដាប់បាត្រនិងចីវរ ក្នុងបុព្វណ្ហសម័យ ចូលទៅកាន់​សំណាក់ របស់​ជយសេនរាជកុមារ ក្នុងទីឯណោះ លុះចូលទៅដល់ហើយ ក៏គង់លើ​អាសនៈ​ដែល​គេ​ក្រាល​​ទុក ។ បពិត្រព្រះអង្គដ៏ចម្រើន លំដាប់នោះ ជយសេនរាជកុមារ ចូលទៅ​រកខ្ញុំព្រះអង្គ លុះចូលមកដល់ហើយ ក៏ធ្វើសេចក្តីរីករាយ ជាមួយនឹងខ្ញុំព្រះអង្គ លុះបញ្ចប់​ពាក្យដែល​គួរ​រីករាយ និងពាក្យដែលគួររលឹកហើយ ក៏គង់ក្នុងទីសមគួរ ។ បពិត្រ​ព្រះអង្គដ៏ចម្រើន លុះ​ជយសេនរាជកុមារ គង់ក្នុងទីសមគួរហើយ ក៏ចោទសួរចំពោះ​ខ្ញុំព្រះអង្គដូច្នេះថា បពិត្រព្រះ​ភូមិជៈដ៏ចម្រើន មានសមណព្រាហ្មណ៍ពួកមួយ មាន វាទៈ​យ៉ាងនេះ មានទិដ្ឋិយ៉ាងនេះថា បើបុគ្គលធ្វើនូវបំណង ហើយប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវផលទេ មួយ​ទៀត បើមិនធ្វើនូវបំណង ហើយ​​​ប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវផលដែរ មួយ​ទៀត បើធ្វើនូវ​បំណងខ្លះ មិនធ្វើនូវបំណងខ្លះ ហើយប្រព្រឹត្តព្រហ្មចរិយៈ ក៏មិនគួរដើម្បី​ត្រាស់​ដឹងនូវផលដែរ មួយ​​​ទៀត បើមិនធ្វើនូវបំណង មិនមែនជាមិនធ្វើនូវបំណង​ ហើយ​ប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវផលដែរ ចុះក្នុងសាសនានេះ ព្រះជាគ្រូ​របស់​ភូមិជៈដ៏ចម្រើន តើមានវាទៈដូចម្តេច មានទិដ្ឋិដូចម្តេច បានពោលដូចម្តេច ។ បពិត្រព្រះអង្គ​ដ៏ចម្រើន កាល​បើជយសេនរាជកុមារ ទ្រង់សួរយ៉ាងនេះហើយ ខ្ញុំព្រះអង្គក៏ពោលតប​ទៅ​នឹងជយសេនរាជកុមារដូច្នេះថា ថ្វាយព្រះពរព្រះរាជកុមារ ឯដំណើរនុ៎ះ អាត្មាភាពមិនដែល​ស្តាប់មក ក្នុងទីចំពោះព្រះភ័ក្រ្ត ឬ បានទទួលមក អំពីទីចំពោះព្រះភ័ក្រ្ត នៃព្រះមាន​ព្រះភាគ​ទេ ប៉ុន្តែបើហេតុការណ៍នុ៎ះមាន ប្រាកដជា​ព្រះមានព្រះភាគ នឹងទ្រង់ដោះស្រាយយ៉ាងនេះថា បើបុគ្គលធ្វើនូវបំណង ហើយប្រព្រឹត្ត​ព្រហ្មចរិយៈ ដោយមិនត្រូវទំនង ក៏មិនគួរដើម្បីត្រាស់ ដឹងនូវផលឡើយ មួយទៀត បើមិនធ្វើនូវបំណង ហើយប្រព្រឹត្តព្រហ្មចរិយៈ ដោយមិន ត្រូវ​ទំនង ក៏មិនគួរដើម្បីត្រាស់​ដឹងនូវផលដែរ មួយទៀត បើធ្វើនូវបំណងខ្លះ មិនធ្វើនូវបំណងខ្លះ ហើយប្រព្រឹត្ត​ព្រហ្មចរិយៈ ដោយមិនត្រូវទំនង ក៏មិនគួរដើម្បីត្រាស់ដឹងនូវផលដែរ មួយទៀត បើមិនធ្វើនូវបំណង មិនមែនជាមិនធ្វើនូវបំណង ហើយប្រព្រឹត្តព្រហ្មចរិយៈ ដោយមិន​ត្រូវទំនង ក៏មិនគួរដើម្បីត្រាស់ដឹងនូវផលដែរ មួយទៀត បើធ្វើនូវបំណង ហើយប្រព្រឹត្ត​ព្រហ្មចរិយៈ ដោយត្រូវទំនង ទើបគួរដើម្បីត្រាស់ដឹងនូវផលបាន បើមិនធ្វើនូវបំណង ...​បើមិនធ្វើនូវបំណងខ្លះ មិនធ្វើនូវបំណងខ្លះ ... បើមិនធ្វើនូវបំណង មិនមែនជាមិន​ធ្វើនូវ​បំណង ហើយប្រព្រឹត្តព្រហ្មចរិយៈ ដោយត្រូវទំនង ក៏គួរដើម្បីត្រាស់ដឹងនូវផលដែរ បពិត្រ​ព្រះរាជកុមារ ឯដំណើរនុ៎ះ អាត្មាភាពមិនដែលបានស្តាប់ ក្នុងទីក្នុងចំពោះព្រះភ័ក្រ្ត ឬបាន​ទទួល​មក អំពីទីចំពោះព្រះភ័ក្រ្តនៃព្រះមានព្រះភាគទេ ប៉ុន្តែបើហេតុ​ការណ៍​នុ៎ះមាន ប្រាកដ​ជា​ព្រះមានព្រះភាគ នឹងទ្រង់ដោះស្រាយយ៉ាងនេះឯង ។ ជយសេនរាជកុមារ ទ្រង់ត្រាស់ថា បើព្រះជាគ្រូរបស់ព្រះភូមិជៈដ៏ចម្រើន មានវាទៈ​យ៉ាងនេះ មានទិដ្ឋិយ៉ាងនេះ បានពោលយ៉ាង​នេះមែន ព្រះជាគ្រូរបស់ព្រះភូមិជៈដ៏ចម្រើន ហាក់ដូចជាសំពងនូវអំបែងក្បាល នៃពួក​សមណព្រាហ្មណ៍ ជាច្រើនទាំងអស់ដោយពិត ។ បពិត្រ​​​ព្រះអង្គដ៏ចម្រើន កាលបើរាជកុមារ ទ្រង់សួរយ៉ាងនេះហើយ ខ្ញុំព្រះអង្គ ក៏បានដោះស្រាយយ៉ាងនេះ តើឈ្មោះថា ខ្ញុំព្រះអង្គពោល​ត្រូ​វតាមព្រះពុទ្ធដីកា របស់ព្រះមានព្រះភាគផង ឈ្មោះថាមិនពោលបង្កាច់ព្រះមានព្រះភាគ ដោយមិនពិតផង ឈ្មោះថាសំដែងនូវធម៌ដ៏សមគួរដល់ធម៌ផង ឬទេ មួយទៀត វាទានុវាទ​បន្តិចបន្តួច ដែលប្រកបដោយធម៌ មិនមកកាន់ទីដែលបណ្ឌិតគួរតិះដៀល ទេឬ ។ </p>
        <p><a class='ref km' id='km77' href='#km77'>៧៧</a>ព្រះមានព្រះភាគ​ ទ្រង់ត្រាស់ថា អើភូមិជៈ កាលដែលព្រះរាជកុមារ ទ្រង់ ចោទសួរយ៉ាងនុ៎ះ ហើយអ្នកដោះស្រាយយ៉ាងនុ៎ះ ឈ្មោះថាអ្នកពោលត្រូវតាម​ពាក្យ របស់​តថាគតផង ឈ្មោះថាមិនពោលបង្កាច់តថាគតដោយពាក្យមិនពិតផង ឈ្មោះថា សម្តែងនូវ​ធម៌​ដ៏សមគួរដល់ធម៌ផង មួយទៀត វាទានុវាទបន្តិចបន្តួច ដែលប្រកបដោយធម៌ មិនបាន​មកកាន់ទីដែលបណ្ឌិតគួរតិះដៀលទេ ។ ម្នាលភូមិជៈ ពួកសមណៈ ឬ ព្រាហ្មណ៍ណា​មួយដែលមានទិដ្ឋិខុស មានសេចក្តីត្រិះរិះខុស មានវាចាខុស មានការងារខុស មានការ​ចិញ្ចឹមជីវិតខុស មានព្យាយាមខុស មានសតិខុស មានសមាធិខុស សមណព្រាហ្មណ៍​ទាំងនោះ បើធ្វើនូវបំណង ហើយប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវផលឡើយ មួយទៀត បើមិនធ្វើបំណង ហើយប្រព្រឹត្តព្រហ្មចរិយៈ ក៏មិនគួរ ដើម្បីត្រាស់ដឹងនូវ​ផល​ដែរ​ មួយទៀត បើធ្វើនូវបំណងខ្លះ មិនធ្វើនូវបំណងខ្លះ ហើយប្រព្រឹត្តព្រហ្មចរិយៈ ក៏មិនគួរដើម្បី​ត្រាស់ដឹងនូវផលដែរ មួយវិញទៀត បើមិនធ្វើនូវបំណង មិនមែនជាមិនធ្វើនូវបំណង ហើយ​ប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវផលដែរ​ សេចក្តីនោះ ព្រោះហេតុ​ដូចម្តេច ម្នាលភូមិជៈ ព្រោះគ្មានទំនង ដែលនាំឲ ត្រាស់ដឹងនូវផល ។ </p>
        <p><a class='ref km' id='km78' href='#km78'>៧៨</a>ម្នាលភូមិជៈ ដូចបុរសដែលត្រូវការដោយប្រេង ស្វែងរកប្រេង ត្រាច់ទៅ​កាន់ទីស្វែងរកប្រេង ក៏យកដីខ្សាច់មកចាក់ក្នុងស្នូក ហើយយកទឹកមកប្រស់ព្រំ ច្របាច់ រឿយៗ បើទុកជាធ្វើនូវបំណង ហើយយកដីខ្សាច់មកចាក់ក្នុងស្នូក ហើយយកទឹក​មក​ប្រស់​ព្រំ ច្របាច់រឿយៗ ក៏មិនគួរដើម្បីបាននូវប្រេងឡើយ បើទុកជាមិនធ្វើនូវបំណង ហើយយកដី​ខ្សាច់​មក​ចាក់ក្នុងស្នូក ហើយយកទឹកមកប្រស់ព្រំ ច្របាច់រឿយៗ ក៏មិន គួរដើម្បីបាន​នូវប្រេងដែរ បើទុកជាធ្វើនូវបំណងខ្លះ មិនធ្វើនូវបំណងខ្លះ ហើយយក​ដីខ្សាច់ មកចាក់​ក្នុង​ស្នូក ហើយយកទឹកមកប្រស់ព្រំ ច្របាច់រឿយៗ ក៏មិនគួរដើម្បី​បាននូវប្រេងដែរ បើទុកជា​មិនធ្វើនូវបំណង មិនមែនជាមិនធ្វើនូវបំណង ហើយយក​ដីខ្សាច់មក ចាក់ក្នុងស្នូក ហើយ​យកទឹកមកប្រស់ព្រំ ច្របាច់រឿយៗ ក៏មិនគួរដើម្បី​បាននូវប្រេងដែរ សេចក្តីនោះ ព្រោះហេតុ​ដូចម្តេច ម្នាលភូមិជៈ ព្រោះគ្មានទំនង ដែលគួរឲបានប្រេងឡើយ សេចក្តីនេះ មានឧបមា​យ៉ាងណាមិញ ម្នាលភូមិជៈ មានឧបមេយ្យដូចយ៉ាង ពួកសមណៈ ឬព្រាហ្មណ៍ណា​មួយ​ដែលមានទិដ្ឋិខុស មានសេចក្តីត្រិះរិះខុស មានវាចាខុស មានការងារខុស មានការចិញ្ចឹម​ជីវិតខុស មានព្យាយាមខុស មានសតិខុស មានសមាធិខុស សមណៈ ឬព្រាហ្មណ៍​ទាំង​នោះ បើទុកជាធ្វើនូវបំណង ហើយប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវ​ផល​ឡើយ បើទុកជាមិនធ្វើនូវបំណង ហើយប្រព្រឹត្តព្រហ្មចរិយៈ ក៏មិនគួរដើម្បីត្រាស់​ដឹងនូវផល​ដែរ បើទុកជាធ្វើនូវបំណងខ្លះ មិនធ្វើនូវបំណងខ្លះ ហើយប្រព្រឹត្តព្រហ្មចរិយៈ ក៏មិនគួរដើម្បី​ត្រាស់ដឹងនូវផលដែរ បើទុកជាមិនធ្វើនូវបំណង មិនមែនជាមិន​ធ្វើនូវបំណង ហើយ​ប្រព្រឹត្ត​ព្រហ្មចរិយៈ ក៏មិនគួរដើម្បីត្រាស់ដឹងនូវផលដែរ​ សេចក្តីនោះ ព្រោះហេតុដូច​ម្តេច ម្នាល-​ភូមិជៈ ព្រោះគ្មានទំនង ដែលនាំឲត្រាស់ដឹងនូវផលឡើយ ។</p>
        <p><a class='ref km' id='km79' href='#km79'>៧៩</a>ម្នាលភូមិជៈ ពុំនោះសោត ដូចបុរស ដែលត្រូវការដោយទឹកដោះស្រស់ ស្វែងរកទឹកដោះស្រស់ ត្រាច់ទៅកាន់ទីស្វែងរកទឹកដោះស្រស់ ក៏ចាប់មួលស្នែងមេគោ​ដែលមានកូនខ្ចី បើទុកជាធ្វើនូវបំណង ហើយចាប់មួលស្នែងមេគោដែលមានកូនខ្ចី ក៏​មិន​គួរដើម្បីបាននូវទឹកដោះស្រស់ឡើយ បើទុកជាមិនធ្វើនូវបំណង ។ បេ ។ បើទុកជា​មិន​ធ្វើនូវ​បំណង មិនមែនជាមិនធ្វើនូវបំណង ហើយចាប់មួលស្នែងមេគោដែលមានកូនខ្ចី ក៏មិនគួរ​ដើម្បី​បាននូវទឹកដោះស្រស់ដែរ សេចក្តីនោះ ព្រោះហេតុដូចម្តេច ម្នាលភូមិជៈ ព្រោះគ្មាន​ទំនង ដែលនាំឲបាននូវទឹកដោះស្រស់ សេចក្តីនេះមាន ឧបមាយ៉ាងណាមិញ ម្នាលភូមិជៈ មានឧបមេយ្យ ដូចយ៉ាងពួកសមណៈ ឬព្រាហ្មណ៍ណាមួយ ដែលមាន​ទិដ្ឋិខុស ។ បេ ។ មានសមាទិដ្ឋិខុស សមណព្រាហ្មណ៍ទាំងនោះ បើទុកជាធ្វើនូវបំណង ហើយប្រព្រឹត្ត​ព្រហ្មចរិយៈ ក៏មិនគួរដើម្បីត្រាស់ដឹងនូវផលឡើយ បើទុកជាមិនធ្វើ​នូវ​បំណង … បើទុកជា​ធ្វើ​នូវ​បំណងខ្លះ មិនធ្វើនូវបំណងខ្លះ … បើទុកជា មិនធ្វើនូវបំណង មិនមែនជាមិនធ្វើ​នូវបំណង​ ហើយប្រព្រឹត្តព្រហ្មចរិយៈ ក៏មិនគួរដើម្បី ត្រាស់ដឹង​នូវផល​ដែរ សេចក្តីនោះ ព្រោះហេតុដូចម្តេច ម្នាលភូមិជៈ ព្រោះថាគ្មានទំនង ដើម្បីឲត្រាស់ដឹង​នូវផលឡើយ ។ </p>
        <p><a class='ref km' id='km80' href='#km80'>៨០</a>ម្នាលភូមិជៈ ពុំនោះសោត ដូចបុរស ដែលត្រូវការដោយទឹកដោះខាប់ ស្វែងរកទឹកដោះខាប់ ត្រាច់ទៅកាន់ទីស្វែងរកទឹកដោះខាប់ ហើយយកទឹកស្រោចលើភក់​ហើយវិត ដោយឈើសម្រាប់វិត បើទុកជាធ្វើនូវបំណង ហើយ​​យកទឹកមកស្រោចលើ​ភក់ហើយវិតដោយឈើសម្រាប់វិត ក៏មិនគួរដើម្បីបាននូវទឹកដោះខាប់ឡើយ បើទុកជាមិន​ធ្វើ​នូវ​បំណង ... បើទុកជាធ្វើនូវបំណងខ្លះ មិនធ្វើនូវបំណងខ្លះ ... បើទុកជាមិនធ្វើនូវបំណង មិនមែនជាមិនធ្វើនូវបំណង ហើយយកទឹកមកស្រោចលើភក់ ហើយវិតដោយឈើ សម្រាប់វិត ក៏មិនគួដើម្បីបាននូវទឹកដោះខាប់ដែរ សេចក្តីនោះព្រោះហេតុដូចម្តេច ម្នាល ភូមិជៈ ព្រោះគ្មានទំនងដែលគួរឲបានទឹកដោះខាប់ សេចក្តីនេះមានឧប្បមាយ៉ាង​ណា​មិញ ម្នាលភូមិជៈ មានឧប្បមេយ្យដូចយ៉ាងសម្មណៈ ឬព្រាហ្មណ៍ណាមួយ ដែលមាន​ទិដ្ឋិខុស ។ បេ ។ មានសមាធិខុស សម្មណព្រាហ្មណ៍ទាំងនោះ បើទុកជាធ្វើនូវបំណង ហើយ ប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវផលឡើយ បើទុកជាមិនធ្វើនូវបំណង … បើទុកជាធ្វើនូវបំណងខ្លះ មិនធ្វើនូវបំណងខ្លះ … បើទុកជាមិនធ្វើនូវបំណង មិនមែនជាមិន ធ្វើនូវបំណង​ ហើយប្រព្រឹត្តព្រហ្មចរិយៈ ក៏មិនគួរដើម្បីត្រាស់ដឹងនូវផលដែរ សេចក្តីនោះ ព្រោះហេតុដូចម្តេច ម្នាលភូមិជៈ ដ៏ចម្រើន ព្រោះគ្មានទំនងដែលនាំ ឲត្រាស់ដឹងនូវ​ផល​ឡើយ ។ </p>
        <p><a class='ref km' id='km81' href='#km81'>៨១</a>ម្នាលភូមិជៈ ពុំនោះសោត ដូចបុរស ដែលត្រូវការដោយភ្លើង ស្វែងរកភ្លើង ត្រាច់ទៅកាន់ទីស្វែងរកភ្លើង ក៏កាន់យកនូវឈើពំនួតខាងលើទៅពួតនឹងឈើស្រស់ ដែល​​​​នៅមានជ័រ បើទុកជាធ្វើនូវបំណង ហើយកាន់យកនូវឈើពំនួតខាងលើទៅពួត នឹង​ឈើ​ស្រស់ ដែលនៅមានជ័រ ក៏មិនគួរដើម្បីបាននូវភ្លើងឡើយ បើទុកជាមិនធ្វើនូវបំណង ... បើទុកជាធ្វើនូវបំណងខ្លះ មិនធ្វើនូវបំណងខ្លះ ... បើទុកជាមិនធ្វើនូវបំណង មិនមែនជាមិន​ធ្វើនូវបំណង ហើយកាន់យកនូវឈើពំនួតខាងលើ ទៅពួតនឹងឈើស្រស់ដែលនៅមានជ័រ ក៏មិនគួរដើម្បីបាននូវភ្លើងដែរ សេចក្តីនោះព្រោះហេតុដូចម្តេច ម្នាលភូមិជៈ ព្រោះគ្មានទំនង​ដែលនាំឲបាននូវភ្លើង សេចក្តីនេះមានឧបមាយ៉ាងណាមិញ ម្នាលភូមិជៈ មានឧប្បមេយ្យ​ដូច​យ៉ាងពួកសមណៈណាមួយ ដែលមានទិដ្ឋិខុស ។ បេ ។ មានសមាធិខុស សមណ-​ព្រាហ្មណ៍​ទាំងនោះ បើទុកជាធ្វើនូវបំណង ហើយប្រព្រឹត្តព្រហ្មចរិយៈ ក៏មិនគួរដើម្បីត្រាស់​ដឹង​នូវផលឡើយ បើទុកជាមិនធ្វើនូវបំណង ... បើទុកជាធ្វើនូវបំណងខ្លះ មិនធ្វើនូវបំណងខ្លះ ... បើទុកជាមិនធ្វើនូវបំណង មិនមែនជាមិនធ្វើនូវបំណង ​ ហើយប្រព្រឹត្ត ព្រហ្មចរិយៈ ក៏មិន​គួរដើម្បីត្រាស់ដឹងនូវផលដែរ សេចក្តីនោះ ព្រោះហេតុដូចម្តេច ម្នាលភូមិជៈ ព្រោះ​គ្មានទំនង ដែលនាំឲ​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​ត្រាស់ដឹងនូវផលឡើយ ។ </p>
        <p><a class='ref km' id='km82' href='#km82'>៨២</a>ម្នាលភូមិជៈ លុះតែពួកសមណៈ ឬព្រាហ្មណ៍ណាមួយ ដែលមានទិដ្ឋិត្រូវ មានសេចក្តីត្រិះរិះត្រូវ មានវាចាត្រូវ មានការងារត្រូវ មានព្យាយាមត្រូវ មានសតិត្រូវ មាន​សមាធិត្រូវ សមណព្រាហ្មណ៍ទាំងនោះ បើធ្វើនូវបំណង ហើយប្រព្រឹត្តព្រហ្មចរិយៈ ក៏​គួរ​ដើម្បីត្រាស់ដឹងនូវផល បើទុកជាមិនធ្វើនូវបំណង ហើយប្រព្រឹត្តព្រហ្មចរិយៈ ក៏គួរដើម្បី​ត្រាស់ដឹងនូវផលដែរ បើធ្វើនូវបំណងខ្លះ មិនធ្វើនូវបំណងខ្លះ ហើយប្រព្រឹត្តព្រហ្មចរិយៈ ក៏​គួរ​ដើម្បីត្រាស់ដឹងនូវផលដែរ បើទុកជាមិនធ្វើនូវបំណង មិនមែនជាមិនធ្វើនូវបំណង ហើយ​ប្រព្រឹត្ត​ព្រហ្មចរិយៈ ក៏គួរដើម្បីត្រាស់ដឹងនូវផលដែរ សេចក្តីនោះ ព្រោះ​ហេតុដូចម្តេច ម្នាល​ភូមិជៈ ព្រោះមានទំនង ដែលនាំឲត្រាស់ដឹងនូវផលបាន ។ </p>
        <p><a class='ref km' id='km83' href='#km83'>៨៣</a>ម្នាលភូមិជៈ ដូចបុរសដែលត្រូវការដោយប្រេង ស្វែងរកប្រេង ត្រាច់ ទៅកាន់​ទីស្វែងរកប្រេង ក៏យកម្សៅល្ងមកចាក់ក្នុងស្នូកហើយយកទឹកមកប្រស់ព្រំ ច្របាច់​​រឿយៗ បើទុកជាធ្វើនូវបំណង ហើយយកម្សៅល្ងមកចាក់ក្នុងស្នូកហើយយក ទឹក​​មកប្រស់ព្រំ ច្របាច់​រឿយៗ ក៏គួរដើម្បីបាននូវប្រេង បើទុកជាមិនធ្វើនូវបំណង … បើ​ទុកជាធ្វើ​នូវ​បំណង​ខ្លះ មិនធ្វើនូវបំណងខ្លះ … បើទុកជាមិនធ្វើនូវបំណង មិនមែនជាមិនធ្វើនូវបំណង ហើយយក​ម្សៅល្ងមកចាក់ក្នុងស្នូក ហើយយកទឹកមកប្រស់ព្រំ ច្របាច់រឿយៗ ក៏គួរដើម្បីបាន​នូវ​ប្រេង​ដែរ សេចក្តីនោះ ព្រោះហេតុដូចម្តេច ម្នាលភូមិជៈ ព្រោះ​មានទំនង ដែលនាំឲបាននូវប្រេង សេចក្តីនេះ មានឧបមាយ៉ាងណាមិញ ម្នាលភូមិជៈ មានឧបមេយ្យ ដូចយ៉ាងពួកសមណៈ ឬព្រាហ្មណ៍ណាមួយ ដែលមានទិដ្ឋិត្រូវ ។ បេ ។ មានសមាធិត្រូវ ពួកសមណព្រាហ្មណ៍​នោះ បើធ្វើនូវបំណង ហើយប្រព្រឹត្តព្រហ្មចរិយៈ គួរដើម្បីត្រាស់ដឹងនូវផល បើទុកជាមិនធ្វើ​នូវបំណង … បើទុកជាធ្វើនូវបំណងខ្លះ មិនធ្វើ​នូវ​បំណងខ្លះ … បើទុកជាមិនធ្វើនូវបំណង មិនមែនជាមិនធ្វើនូវបំណង ហើយប្រព្រឹត្ត​ព្រហ្មចរិយៈ គួរដើម្បីត្រាស់ដឹងនូវផលដែរ សេចក្តី​នោះ ព្រោះហេតុដូចម្តេច ម្នាលភូមិជៈ ព្រោះមានទំនងដែលនាំឲត្រាស់ដឹងនូវផល ។</p>
        <p><a class='ref km' id='km84' href='#km84'>៨៤</a>ម្នាលភូមិជៈ ពុំនោះសោត ដូចបុរសដែលត្រូវការដោយទឹកដោះស្រស់ ស្វែងរកទឹកដោះ​ស្រស់ ត្រាច់ទៅកាន់ទីស្វែងរកទឹកដោះស្រស់ ក៏ចាប់មួលដោះ​មេគោ​ដែល​មានកូនខ្ចី បើទុកជាធ្វើនូវបំណង ហើយចាប់មួលដោះមេគោដែលមានកូនខ្ចី ក៏គួរ​ដើម្បីបាននូវទឹកដោះស្រស់ បើទុកជាមិនធ្វើនូវបំណង … បើទុកជាធ្វើនូវបំណងខ្លះ មិនធ្វើនូវ បំណង​​​ខ្លះ … បើទុកជាមិនធ្វើនូវបំណង មិនមែនជាមិនធ្វើនូវបំណងហើយ ចាប់មួលដោះ​មេគោដែលមានកូនខ្ចី ក៏គួរដើម្បីបាននូវទឹកដោះស្រស់​ដែរ សេចក្តីនោះ ព្រោះហេតុដូចម្តេច ម្នាលភូមិជៈ ព្រោះមានទំនង ដែលនាំឲបាននូវទឹក​ដោះស្រស់ សេចក្តីនេះ មានឧបមាយ៉ាង​ណាមិញ ម្នាលភូមិជៈ មានឧបមេយ្យ ដូចយ៉ាង​ពួក​​សមណៈ ឬព្រាហ្មណ៍ណាមួយ ដែល​មានទិដ្ឋិត្រូវ ។ បេ​ ។ មានសមាធិត្រូវ ពួក​សមណព្រាហ្មណ៍ទាំងនោះ បើទុកជា ធ្វើនូវ​បំណង … បើទុកជាធ្វើនូវបំណងខ្លះ មិនធ្វើនូវបំណងខ្លះ … បើទុក​ជាមិនធ្វើនូវបំណង មិន​មែនជាមិនធ្វើនូវបំណង ហើយប្រព្រឹត្តព្រហ្មចរិយៈ ក៏គួរដើម្បី​ត្រាស់ដឹង​នូវផលដែរ សេចក្តី​នោះ ព្រោះហេតុដូចម្តេច ម្នាលភូមិជៈ ព្រោះមានទំនង ដែល​នាំឲត្រាស់ដឹងនូវផលបាន ។</p>
        <p><a class='ref km' id='km85' href='#km85'>៨៥</a>ម្នាលភូមិជៈ ពុំនោះសោត ដូចបុរសដែលត្រូវការដោយទឹកដោះខាប់ ស្វែងរកទឹកដោះខាប់ ត្រាច់ទៅកាន់ទីស្វែងរកទឹកដោះខាប់ ហើយយកទឹកដោះជូរមក​ស្រោច​លើភក់ ហើយវិតដោយឈើសម្រាប់វិត បើទុកជាធ្វើនូវបំណង ហើយយក​ទឹកដោះ​ជូរមកស្រោច​​​លើភក់ ហើយវិតដោយឈើសម្រាប់វិត ក៏គួរដើម្បីបាននូវទឹកដោះខាប់ បើ​ទុក​ជាមិនធ្វើនូវបំណង … បើទុកជាធ្វើនូវបំណងខ្លះ មិនធ្វើនូវបំណងខ្លះ … បើទុកជាមិន​ធ្វើនូវបំណង មិនមែនជាមិនធ្វើនូវបំណង ហើយយកទឹកដោះជូរមកស្រោចលើភក់ ហើយ​វិត ដោយឈើសម្រាប់វិត ក៏គួរដើម្បីបាននូវទឹកដោះខាប់ដែរ សេចក្តីនោះ ព្រោះហេតុដូច- ម្តេច ម្នាលភូមិជៈ ព្រោះមានទំនង ដែលនាំឲបាននូវទឹកដោះខាប់សេចក្តីនេះ មានឧបមា យ៉ាងណាមិញ ម្នាលភូមិជៈ មានឧបមេយ្យដូចយ៉ាងពួកសមណៈ ឬព្រាហ្មណ៍ណាមួយ ដែលមានទិដ្ឋិត្រូវ ។ បេ ។ មានសមាធិត្រូវ ពួកសមណព្រាហ្មណ៍ទាំងនោះ បើទុកជាធ្វើនូវ​បំណង ហើយប្រព្រឹត្តព្រហ្មចរិយៈ ក៏គួរដើម្បីត្រាស់ដឹងនូវផល បើទុកជាមិនធ្វើនូវបំណង … បើទុកជាធ្វើនូវបំណងខ្លះ មិនធ្វើនូវបំណងខ្លះ … បើទុកជាមិនធ្វើនូវបំណង មិនមែនជា​មិនធ្វើនូវបំណង ហើយប្រព្រឹត្តព្រហ្មចរិយៈ ក៏គួរដើម្បីត្រាស់ដឹងនូវផលដែរ សេចក្តីនោះ​ព្រោះ​ហេតុ​ដូចម្តេច ម្នាលភូមិជៈ ព្រោះមានទំនងដែលនាំឲត្រាស់ដឹងនូវផលបាន ។</p>
        <p><a class='ref km' id='km86' href='#km86'>៨៦</a>ម្នាលភូមិជៈ ពុំនោះសោត ដូចបុរសដែលត្រូវការដោយភ្លើង ស្វែងរកភ្លើង ត្រាច់ទៅ កាន់ទីស្វែងរកភ្លើង ហើយកាន់យកឈើពំនួតខាងលើ ទៅពួតនឹងឈើស្ងួតខ្សោះ ក៏គួរដើម្បីបាននូវភ្លើង បើទុកជាធ្វើនូវបំណង … បើទុកជាមិនធ្វើនូវបំណង … បើទុកជាធ្វើនូវ បំណងខ្លះ មិនធ្វើនូវបំណងខ្លះ … បើទុកជាមិនធ្វើនូវបំណង មិនមែនជាមិនធ្វើនូវបំណង ហើយកាន់យកឈើពំនួតខាងលើ ទៅពួតនឹងឈើស្ងួតខ្សោះ ក៏គួរដើម្បីបាននូវភ្លើងដែរ សេចក្តី​​នោះ ព្រោះហេតុដូចម្តេច ម្នាលភូមិជៈ ព្រោះមានទំនង ដែលនាំឲបាននូវភ្លើង សេចក្តី​នេះ មានឧបមាយ៉ាងណាមិញ ម្នាលភូមិជៈ មានឧបមេយ្យដូចយ៉ាងពួក សមណៈ ឬព្រាហ្មណ៍ណាមួយ ដែលមានទិដ្ឋិត្រូវ មានសេចក្តីត្រិះរិះត្រូវ ។ បេ ។ មានសមាធិត្រូវ សមណព្រាហ្មណ៍ទាំងនោះ បើទុកជាធ្វើនូវបំណង ហើយប្រព្រឹត្តព្រហ្មចរិយៈ ក៏គួរដើម្បី​ត្រាស់​ដឹងនូវផល បើទុកជាមិនធ្វើនូវបំណង ហើយប្រព្រឹត្តព្រហ្មចរិយៈ ក៏គួរដើម្បីត្រាស់នូវ​ផល​ដែរ បើទុកជាធ្វើនូវបំណងខ្លះ មិនធ្វើនូវបំណងខ្លះ ហើយប្រព្រឹត្តព្រហ្មចរិយៈ ក៏គួរដើម្បី​ត្រាស់​ដឹងនូវផលដែរ បើទុកជាមិនធ្វើនូវបំណង មិនមែនជាមិន​ធ្វើនូវបំណង ហើយប្រព្រឹត្ត​ព្រហ្មចរិយៈ ក៏គួរដើម្បីត្រាស់ដឹងនូវផលដែរ សេចក្តីនោះព្រោះហេតុដូចម្តេច ម្នាលភូមិជៈ ព្រោះមានទំនងដែលនាំឲត្រាស់ ដឹងនូវផលបាន ។</p>
        <p><a class='ref km' id='km87' href='#km87'>៨៧</a>ម្នាលភូមិជៈ បើអ្នកអាចសម្តែងនូវឧបមាទាំង ៤ នេះ ដល់ជយសេនរាជ កុមារបាន សេចក្តីអស្ចារ្យរបស់អ្នក ក៏នឹងកើតមាន ឯជយសេនរាជកុមារ ក៏មុខជានឹង ជ្រះថ្លានឹងអ្នក លុះជ្រះថ្លាហើយ នឹងធ្វើនូវអាការជ្រះថ្លាដល់អ្នកទៀត ។ បពិត្រព្រះអង្គដ៏ ចម្រើន ចុះខ្ញុំព្រះអង្គអាចនឹងសំដែងដល់ជយសេនរាជកុមារ នូវឧបមាទាំង ៤ នេះ ដែល ជាទីអស្ចារ្យ ខ្ញុំព្រះអង្គមិនធ្លាប់ស្តាប់មកក្នុងកាលមុនសោះ ដូចជាព្រះមានព្រះភាគ អំពី ណាបាន ។ លុះព្រះមានព្រះភាគ ទ្រង់ត្រាស់សូត្រនេះចប់ហើយ ព្រះភូមិជៈមានអាយុ ក៏មានសេចក្តីត្រេកអរ រីករាយនឹងភាសិត នៃព្រះមានព្រះភាគ ។</p>
        <p>ចប់ ភូមិជសូត្រ ទី​​​ ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
