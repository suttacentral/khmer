<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn143' lang='km'>
        <header>
            <ul>
                <li>សឡាយតនវគ្គ</li>
            </ul>
            <h1>អនាថបិណ្ឌិកោវាទសូត្រ ទី ១</h1>
        </header>
        <p><a class='ref km' id='km195' href='#km195'>១៩៥</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់​នៅ​ក្នុងវត្តជេតពន របស់អនាថបិណ្ឌិកគហបតី ជិតក្រុងសាវត្ថី ។ សម័យ​នោះឯង អនាថបណ្ឌិកគហបតី មានអាពាធ ដល់​នូវសេចក្ដីទុក្ខ មានជំងឺធ្ងន់ ។ គ្រានោះ អនាថបណ្ឌិកគហបតី ហៅបុរសម្នាក់មកថា នែ​បុរស​ដ៏​ចម្រើន អ្នកឯងចូរមកអាយ ចូរអ្នកទៅគាល់ព្រះមានព្រះភាគ លុះ ចូលទៅដល់ហើយ ចូរអ្នក​ថ្វាយ​បង្គំ​ព្រះ​បាទា​ព្រះមានព្រះភាគដោយ សិរ្សៈ តាមពាក្យរបស់យើង រួចហើយ ចូរក្រាបបង្គំទូលយ៉ាង​នេះថា បពិត្រ ព្រះអង្គដ៏ចម្រើន អនាថបណ្ឌិកគហបតី មានអាពាធ ដល់នូវសេចក្ដីទុក្ខ មានជំងឺធ្ងន់ គាត់​ក្រាប​ថ្វាយ​បង្គំព្រះបាទាព្រះមានព្រះភាគដោយសិរ្សៈ រួច ហើយ ចូរអ្នកទៅគាល់ព្រះសារីបុត្តមានអាយុ លុះ​ចូល​ទៅដល់ហើយ ចូរ អ្នកថ្វាយបង្គំ​ព្រះបាទា ព្រះសារីបុត្តមានអាយុ តាមពាក្យរបស់យើង រួច ហើយ ចូរអ្នកទូលយ៉ាងនេះ​ថា បពិត្រ​លោក​ម្ចាស់​ដ៏ចម្រើន អនាថបិណ្ឌិក-គហបតី មានអាពាធ ដល់នូវសេចក្ដី​ទុក្ខ មានជំងឺ​ធ្ងន់ គាត់​ថ្វាយ​បង្គំព្រះ បាទា ព្រះសារីបុត្តមានអាយុដោយសិរ្សៈ ដូច្នេះផង ចូរអ្នក​ទូល​យ៉ាង​នេះ​ថា បពិត្រ​លោក​ដ៏ចម្រើន ខ្ញុំព្រះករុណា​សូមអង្វរ សូមព្រះសារីបុត្តមានអាយុ អាស្រ័យ​នូវ​សេចក្ដី​អនុគ្រោះ ចូរ​ទៅ​កាន់លំនៅ​របស់​អនាថបិណ្ឌិកគហបតី ដូច្នេះផង ។ បុរសនោះ ទទួលពាក្យ​អនាថបិណ្ឌិកគហបតីថា បាទ លោក ដ៏ចម្រើន ហើយក៏ចូលទៅ​គាល់ព្រះមានព្រះភាគ លុះចូលទៅ​ដល់​ហើយ ក៏ក្រាបថ្វាយបង្គំព្រះមានព្រះភាគ រួច ហើយ​អង្គុយ​ក្នុងទីដ៏សមគួរ ។</p>
        <p><a class='ref km' id='km196' href='#km196'>១៩៦</a>លុះបុរសនោះ អង្គុយក្នុងទីសមគួរហើយ ក៏ក្រាបបង្គំទូល​ព្រះមានព្រះភាគ បពិត្រព្រះអង្គ​ដ៏​ចម្រើន អនាថបណ្ឌិកគហបតី មាន អាពាធ ដល់​នូវ​សេចក្ដី​ទុក្ខ មានជំងឺធ្ងន់ គាត់ក្រាបថ្វាយ​បង្គំ​ព្រះបាទា​ព្រះមានព្រះភាគដោយសិរ្សៈ ហើយបុរសនោះ ក៏ចូលទៅរក​ព្រះសារីបុត្ត​មានអាយុ លុះចូល​ទៅ​ដល់ ក្រាបថ្វាយ​បង្គំ​ព្រះសារីបុត្តមានអាយុ ហើយ​អង្គុយក្នុងទីសមគួរ ។ លុះបុរសនោះ អង្គុយក្នុងទីសម​គួរហើយ ក៏ទូលព្រះ​សារីបុត្តមានអាយុ ដូច្នេះថា បពិត្រលោកដ៏ចម្រើន អនាថបិណ្ឌិកគហបតី មានអាពាធ ដល់នូវសេចក្ដីទុក្ខ មានជំងឺធ្ងន់ គាត់ថ្វាយបង្គំ​ព្រះបាទា ព្រះសារីបុត្ត​មានអាយុ ដោយសិរ្សៈ ហើយ​បុរស​នោះ​ក៏ទូល​យ៉ាងនេះថា បពិត្រលោកដ៏ចម្រើន ខ្ញុំព្រះករុណាសូមអង្វរ សូមព្រះសារីបុត្ត​​មាន​អាយុ អាស្រ័យនូវសេចក្ដីអនុគ្រោះ ចូល ទៅកាន់​ផ្ទះរបស់​អនាថបិណ្ឌិកគហបតី (ឲ្យទាន) ។ ព្រះសារីបុត្តមានអាយុ ក៏ទទួលនិមន្ត ដោយ​តុណ្ហីភាព ។ លំដាប់នោះ ព្រះសារីបុត្តមានអាយុ ស្លៀកស្បង់ប្រដាប់ដោយបាត្រ​និងចីវរ មានព្រះអានន្ទមានអាយុជាបច្ឆាសមណៈ ក៏ចូលទៅកាន់ផ្ទះ របស់អនាថ-បិណ្ឌិកគហបតី លុះចូលទៅដល់ហើយ ក៏គង់លើអាសនៈ ដែលគេ​ក្រាលប្រគេន ។</p>
        <p><a class='ref km' id='km197' href='#km197'>១៩៧</a>លុះព្រះសារីបុត្តមានអាយុ គង់រួចហើយ ក៏មានថេរវាចានឹង​អនាថបិណ្ឌិក គហបតីដូច្នេះថា ម្នាលគហបតី សរីរយន្ត អ្នកល្មមអត់ធន់​បានដែរឬ ល្មម​ឲ្យប្រព្រឹត្តទៅ បានដែរឬ ទុក្ខវេទនាបាន​ស្រាក​ស្រាន្ត មិន​ចម្រើនឡើងទេឬ ការធូរថយ​រមែងប្រាកដ ឯការចម្រើនឡើង រមែងមិន​ប្រាកដទេឬ ។ បពិត្រព្រះសារីបុត្តដ៏ចម្រើន ខ្ញុំអត់ធន់ មិនបានទេ ឲ្យប្រព្រឹត្ត​ទៅមិនបានទេ ទុក្ខវេទនាដ៏ក្លារបស់ខ្ញុំ ចេះតែចម្រើនឡើង មិនស្រាកស្រាន្ត​ទេ ការចម្រើន ចេះតែប្រាកដ ការធូរថយ មិនប្រាកដទេ ។</p>
        <p><a class='ref km' id='km198' href='#km198'>១៩៨</a>បពិត្រព្រះសារីបុត្តដ៏ចម្រើន បុរសមានកម្លាំង ចាក់អំបែង ក្បាល​ដោយ​ដែកស្រួចមុត យ៉ាង​ណា​មិញ បពិត្រព្រះសារីបុត្តដ៏ចម្រើន ខ្យល់ដ៏ខ្លាំង ចាក់ដោត​អំបែងក្បាលខ្ញុំ ក៏យ៉ាងនោះដែរ បពិត្រព្រះ​សារី​បុត្ត​ដ៏ចម្រើន ខ្ញុំអត់ធន់មិនបានទេ ឲ្យប្រព្រឹត្តទៅមិនបានទេ ព្រោះទុក្ខវេទនា​ដ៏ក្លារបស់ខ្ញុំ រមែងចម្រើន​ឡើង មិនស្រាកស្រាន្តទេ មានតែរឹតឡើង ឥតធូរថយសោះ ។</p>
        <p><a class='ref km' id='km199' href='#km199'>១៩៩</a>បពិត្រព្រះសារីបុត្តដ៏ចម្រើន បុរសមានកម្លាំងយក ចង្វាយ​ព្រ័ត្រ​ដ៏មាំ មកត្របែងក្បាល យ៉ាង​ណាមិញ បពិត្រព្រះសារីបុត្តដ៏ចម្រើន ខ្យល់ដ៏ខ្លាំង ឆ្កៀលក្បាលខ្ញុំ ក៏យ៉ាងនោះដែរ បពិត្រ​ព្រះសារីបុត្តដ៏ចម្រើន ខ្ញុំអត់ធន់មិនបានទេ ឲ្យ​ប្រព្រឹត្តទៅ មិនបានទេព្រោះទុក្ខវេទនាដ៏ក្លារបស់ខ្ញុំ តែង​ចម្រើន​ឡើង មិនស្រាកស្រាន្ត​ទេ​ មានតែរឹត ឡើង ឥតធូរថយសោះ ។</p>
        <p><a class='ref km' id='km200' href='#km200'>២០០</a>បពិត្រព្រះសារីបុត្តដ៏ចម្រើន អ្នកសម្លាប់គោក្ដី កូនសិស្សរបស់​អ្នក សម្លាប់គោដ៏ឈ្លាសក្ដី វះពោះ ដោយកាំបិតសម្រាប់វះគោដ៏មុត យ៉ាង​ណាមិញ បពិត្រព្រះសារីបុត្តដ៏ចម្រើន ខ្យល់ដែលខ្លាំង រមែង​អារពោះរបស់​ខ្ញុំ ក៏យ៉ាងនោះឯង បពិត្រ​ព្រះសារី​បុត្ត​ដ៏ចម្រើន ខ្ញុំអត់ធន់មិនបានទេ ឲ្យ​ប្រព្រឹត្ត​ទៅ​មិន​បានទេ ព្រោះទុក្ខ​វេទនាដ៏ក្លា របស់ខ្ញុំតែងចម្រើនឡើង មិន​ស្រាស្រាន្ត មានតែរឹតឡើង ឥតធូរថយសោះ ។</p>
        <p><a class='ref km' id='km201' href='#km201'>២០១</a>បពិត្រ​ព្រះសារី​បុត្ត​ដ៏ចម្រើន បុរស ២ នាក់ មានកម្លាំងចាប់​បុរស​ម្នាក់​ដែលខ្សោយជាង ត្រង់​ដើមដៃទាំងពីរ រោលកម្ដៅលើរណ្ដៅរងើក​ភ្លើង យ៉ាងណាមិញ បពិត្រ​ព្រះសារី​បុត្ត​ដ៏ចម្រើន ឯសេចក្ដី​ក្ដៅក្រហាយ​ដ៏ខ្លាំង ក្នុងកាយរបស់ខ្ញុំ ក៏យ៉ាង​នោះឯង បពិត្រ​ព្រះសារី​បុត្ត​ដ៏ចម្រើន ខ្ញុំ​អត់ធន់​មិន​បាន​ទេ ឲ្យប្រព្រឹត្តទៅមិនបានទេ ព្រោះទុក្ខវេទនាដ៏ក្លារបស់ខ្ញុំ តែងចម្រើនឡើង មិនស្រាស្រាន្តទេ មាន​តែ​រឹតឡើង ឥតធូរថយសោះ ។</p>
        <p><a class='ref km' id='km202' href='#km202'>២០២</a>ព្រះសារីបុត្ត តបថា ម្នាលគហបតី ព្រោះហេតុនោះ ក្នុង​សាសនានេះ អ្នកត្រូវ​សិក្សា​យ៉ាង​នេះ​ថា អាត្មាអញនឹងមិនប្រកាន់នូវចក្ខុ ទាំងវិញ្ញាណដែលអាស្រ័យ​ចក្ខុ របស់អាត្មាអញ​ក៏នឹង​មិនមាន​ឡើយ ម្នាល​គហបតី អ្នកត្រូវសិក្សាយ៉ាងនេះចុះ ។ ម្នាល​គហបតី ព្រោះហេតុនោះ ក្នុងសាសនានេះ អ្នកត្រូវសិក្សាយ៉ាងនេះថា អាត្មាអញ នឹងមិនប្រកាន់​នូវត្រចៀក ទាំងវិញ្ញាណដែលអាស្រ័យត្រចៀក របស់​អាត្មាអញក៏​នឹង​មិនមានឡើយ ម្នាល​គហបតី អ្នកត្រូវសិក្សាយ៉ាងនេះចុះ ។ ម្នាល​គហបតី ព្រោះ​ហេតុនោះ ក្នុងសាសនានេះ អ្នកត្រូវសិក្សាយ៉ាងនេះថា អាត្មាអញ​នឹងមិនប្រកាន់​នូវច្រមុះ ទាំងវិញ្ញាណ ដែល​អាស្រ័យច្រមុះ របស់អាត្មាអញ ក៏នឹងមិនមានឡើយ ម្នាលគហបតី អ្នកត្រូវសិក្សាយ៉ាងនេះចុះ ។​ ម្នាល​​គហបតី ព្រោះហេតុនោះ ក្នុងសាសនានេះ អ្នកត្រូវ សិក្សាយ៉ាងនេះថា អាត្មាអញ​នឹង​មិន​ប្រកាន់​នូវ​អណ្ដាត ទាំងវិញ្ញាណដែលអាស្រ័យ អណ្ដាត របស់អាត្មាអញក៏នឹងមិនមានឡើយ ម្នាល​គហបតី អ្នកត្រូវសិក្សា​យ៉ាងនេះ​ចុះ ។ ម្នាល​គហបតី ព្រោះហេតុនោះ​ ក្នុងសាសនានេះ អ្នកត្រូវសិក្សា​យ៉ាងនេះថា អាត្មាអញនឹងមិនប្រកាន់​ នូវកាយ ទាំងវិញ្ញាណដែល​អាស្រ័យ​កាយរបស់អាត្មាអញ ក៏នឹងមិនមាន ឡើយ ម្នាលគហបតី អ្នកត្រូវសិក្សា​ យ៉ាងនេះចុះ ។ ម្នាល​គហបតី​ ព្រោះហេតុនោះ ក្នុងសាសនានេះ អ្នកត្រូវ​សិក្សា​យ៉ាង​នេះ​​ថា អាត្មាអញនឹងមិនប្រកាន់នូវចិត្ត ទាំងវិញ្ញាណ ដែល​អាស្រ័យចិត្ត របស់អាត្មាអញ ក៏នឹងមិនមានឡើយ ម្នាលគហបតី អ្នក​ត្រូវសិក្សា យ៉ាងនេះចុះ ។</p>
        <p><a class='ref km' id='km203' href='#km203'>២០៣</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវ​សិក្សា​យ៉ាងនេះថា អាត្មាអញ​នឹង​មិន​ប្រកាន់នូវរូប ទាំងវិញ្ញាណ ដែល​អាស្រ័យ​រូប របស់​អាត្មាអញ ក៏នឹងមិនមានឡើយ ម្នាលគហបតី អ្នក​សិក្សា​យ៉ាងនេះចុះ ។ ម្នាលគហបតី ព្រោះហេតុនោះ ក្នុងសាសនានេះ អ្នកត្រូវ​សិក្សាយ៉ាងនេះថា អាត្មាអញ​នឹងមិន​ប្រកាន់​នូវសំឡេង ... នឹងមិនប្រកាន់​នូវក្លិន ... នឹងមិនប្រកាន់រស ... នឹងមិន​ប្រកាន់​នូវ​ផ្សព្វ ... នឹងមិនប្រកាន់នូវ​ធម្មារម្មណ៍ ទាំងវិញ្ញាណដែលអាស្រ័យធម្មារម្មណ៍ របស់អាត្មាអញ ក៏នឹង​មិន​​មាន​ឡើយ ម្នាលគហបតី អ្នកត្រូវសិក្សាយ៉ាងនេះចុះ ។</p>
        <p><a class='ref km' id='km204' href='#km204'>២០៤</a>ម្នាលគហបតី ព្រោះហេតុនោះ ក្នុងសាសនានេះ អ្នកសិក្សា​យ៉ាងនេះ​ថា អាត្មាអញនឹង​មិន​ប្រកាន់នូវចក្ខុវិញ្ញាណ ទាំងវិញ្ញាណដែល​អាស្រ័យចក្ខុវិញ្ញាណ របស់​អាត្មាអញនឹងមិនមានឡើយ ម្នាល​គហបតី អ្នកត្រូវសិក្សាយ៉ាងនេះចុះ ។ ម្នាលគហបតី ព្រោះហេតុនោះ ក្នុងសាសនា​នេះ អ្នកត្រូវ​សិក្សា​យ៉ាង​នេះថា អាត្មាអញ​នឹងមិនប្រកាន់ នូវសោតវិញ្ញាណ ... នឹងមិនប្រកាន់នូវឃានវិញ្ញាណ ... នឹងមិន​ប្រកាន់​​នូវ​ជិវ្ហាវិញ្ញាណ ... នឹង​មិនប្រកាន់នូវកាយវិញ្ញាណ ... នឹងមិនប្រកាន់នូវមនោវិញ្ញាណ ទាំង​វិញ្ញាណ​​ដែល​អាស្រ័យមនោវិញ្ញាណ របស់អាត្មាអញ ក៏នឹងមិនមានឡើយ ម្នាលគហបតី អ្នកត្រូវ​សិក្សា​យ៉ាង​នេះ​ចុះ ។</p>
        <p><a class='ref km' id='km205' href='#km205'>២០៥</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវសិក្សា​យ៉ាងនេះ​ថា អាត្មាអញ​នឹង​មិន​ប្រកាន់នូវចក្ខុសម្ផ័ស្ស ទាំងវិញ្ញាណដែល​អាស្រ័យ​ចក្ខុសម្ផ័ស្ស របស់អាត្មាអញនឹងមិនមានឡើយ ម្នាល​គហបតី អ្នកត្រូវសិក្សាយ៉ាង​នេះចុះ ។ ម្នាល​គហបតី ព្រោះហេតុនោះ ក្នុងសាសនា​នេះ អ្នកត្រូវសិក្សាយ៉ាងនេះថា អាត្មាអញនឹង មិនប្រកាន់នូវសោតសម្ផ័ស្ស ... នឹងមិនប្រកាន់នូវឃានសម្ផ័ស្ស ... នឹងមិនប្រកាន់នូវជិវ្ហាសម្ផ័ស្ស ... នឹង​មិនប្រកាន់នូវកាយសម្ផ័ស្ស ... នឹងមិនប្រកាន់​នូវមនោសម្ផ័ស្ស ទាំងវិញ្ញាណ ដែលអាស្រ័យមនោសម្ផ័ស្សរបស់អាត្មាអញ ក៏នឹងមិនមានឡើយ ម្នាល​គហបតី អ្នកត្រូវ​សិក្សា​យ៉ាងនេះចុះ ។</p>
        <p><a class='ref km' id='km206' href='#km206'>២០៦</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវ​សិក្សា​យ៉ាង​នេះ អាត្មាអញ​នឹងមិន​ប្រកាន់ នូវវេទនាដែលកើតអំពីចក្ខុសម្ផ័ស្ស ទាំងវិញ្ញាណ ដែលអាស្រ័យវេទនា ដែលកើតអំពីចក្ខុសម្ផ័ស្ស របស់​អាត្មាអញ​នឹងមិនមានឡើយ ម្នាលគហបតី អ្នកត្រូវសិក្សាយ៉ាងនេះចុះ ។ ម្នាលគហបតី ព្រោះហេតុនោះ ក្នុងសាសនានេះ អ្នកត្រូវយ៉ាងនេះថា អាត្មាអញនឹងមិនប្រកាន់នូវវេទនា ដែលកើត​អំពីសោតសម្ផ័ស្ស ... នឹងមិន​ប្រកាន់នូវវេទនា ដែលកើតអំពីឃានសម្ផ័ស្ស ... នឹងមិន​ប្រកាន់​នូវវេទនា​ដែល​កើតអំពីជិវ្ហាសម្ផ័ស្ស ... នឹងមិនប្រកាន់នូវវេទនាដែល​កើតអំពី​កាយ-សម្ផ័ស្ស ... នឹងមិនប្រកាន់​នូវវេទនា ​ដែលកើតអំពីមនោសម្ផ័ស្ស ទាំង វិញ្ញាណ​ដែលអាស្រ័យវេទនា ដែលកើតអំពីមនោសម្ផ័ស្ស របស់​អាត្មាអញ នឹងមិនមានឡើយ ម្នាលគហបតីអ្នកត្រូវ សិក្សាយ៉ាងនេះចុះ ។</p>
        <p><a class='ref km' id='km207' href='#km207'>២០៧</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវ សិក្សាយ៉ាង​នេះថា អាត្មាអញ មិនប្រកាន់នូវបឋវីធាតុ ទាំងវិញ្ញាណដែល អាស្រ័យបឋវីធាតុ របស់អាត្មាអញ ក៏នឹងមិនមានឡើយ ម្នាលគហបតី អ្នកត្រូវសិក្សាយ៉ាងនេះចុះ ។ ម្នាលគហបតី ព្រោះហេតុនោះ ក្នុងសាសនា នេះ អ្នកត្រូវ​សិក្សា​យ៉ាងនេះថា អាត្មាអញ នឹងមិនប្រកាន់នូវអាបោធាតុ ... នឹងមិនប្រកាន់នូវតេជោធាតុ ... នឹងមិន​ប្រកាន់​នូវ​វាយោធាតុ ... នឹងមិននូវ អាកាសធាតុ ... នឹងមិនប្រកាន់នូវវិញ្ញាណធាតុ ទាំងវិញ្ញាណ​ដែល​អាស្រ័យ​វិញ្ញាណធាតុ របស់អាត្មាអញក៏នឹងមិនមានឡើយ ម្នាលគហបតី អ្នកត្រូវ សិក្សា យ៉ាងនេះចុះ ។</p>
        <p><a class='ref km' id='km208' href='#km208'>២០៨</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវសិក្សា​យ៉ាង នេះថា អាត្មាអញ​នឹង​មិន​ប្រកាន់នូវរូប ទាំងវិញ្ញាណដែលអាស្រ័យរូប របស់​អាត្មាអញ ក៏នឹងមិនមានឡើង ម្នាលគហបតី អ្នក​ត្រូវ​សិក្សាយ៉ាង នេះចុះ ។ ម្នាលគហបតី ព្រោះ ហេតុនោះ ក្នុងសាសនានេះ អ្នកត្រូវសិក្សា យ៉ាងនេះថា អាត្មាអញ​​នឹងមិនប្រកាន់នូវវេទនា ... នឹងមិនប្រកាន់នូវសញ្ញា ... នឹងមិនប្រកាន់នូវសង្ខារទាំងឡាយ ... នឹង​មិន​ប្រកាន់នូវវិញ្ញាណ ទាំង វិញ្ញាណដែល​អាស្រ័យវិញ្ញាណ របស់អាត្មាអញក៏នឹងមិនមានឡើយ ម្នាល គហបតី អ្នកត្រូវសិក្សា​យ៉ាងនេះចុះ ។</p>
        <p><a class='ref km' id='km209' href='#km209'>២០៩</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវ​សិក្សា​យ៉ាង​នេះថា ​អាត្មាអញ​នឹង​មិនប្រកាន់ ​នូវអាកាសានញ្ចាយតនៈ ទាំង វិញ្ញាណ ដែលអាស្រ័យអាកាសានញ្ចាយតនៈ របស់អាត្មាអញ ក៏​នឹង​​មិន មានឡើយ ម្នាលគហបតី អ្នកត្រូវសិក្សា យ៉ាងនេះចុះ ។ ម្នាលគហបតី ព្រោះហេតុនោះ​ ក្នុង​សាសនានេះ អ្នកត្រូវសិក្សាយ៉ាងនេះថា អាត្មាអញ នឹងមិនប្រកាន់នូវវិញ្ញាណញ្ចាយតនៈ ... នឹងមិនប្រកាន់​នូវ​អាកិញ្ចាញ្ញា-យតនៈ ...​ នឹងមិនប្រកាន់នូវនេវសញ្ញានាសញ្ញាយតនៈ ទាំងវិញ្ញាណដែល​អាស្រ័យ​នេវសញ្ញានា​សញ្ញាយតនៈ​​របស់អាត្មាអញ ក៏នឹងមិនមាន​ឡើយ ម្នាលគហបតី អ្នកត្រូវសិក្សា យ៉ាងនេះចុះ ។</p>
        <p><a class='ref km' id='km210' href='#km210'>២១០</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវសិក្សា យ៉ាង​នេះថា អាត្មាអញ​នឹង​មិន​ប្រកាន់នូវលោកនេះ ទាំងវិញ្ញាណដែល អាស្រ័យលោក​នេះ របស់អាត្មាអញក៏នឹងមិនមានឡើយ ម្នាល​គហបតី អ្នកត្រូវសិក្សាយ៉ាងនេះចុះ ។ ម្នាលគហបតី ព្រោះហេតុនោះ ក្នុងសាសនា នេះ អ្នកត្រូវ​សិក្សា​យ៉ាងនេះថា អាត្មាអញ​នឹងមិនប្រកាន់នូវលោកខាងមុខ ទាំងវិញ្ញាណ ដែលអាស្រ័យ​លោក​ខាង​មុខ របស់អាត្មាអញនឹងមិនមាន ឡើយ ម្នាលគហបតី អ្នកត្រូវសិក្សាយ៉ាងនេះចុះ ។</p>
        <p><a class='ref km' id='km211' href='#km211'>២១១</a>ម្នាលគហបតី ព្រោះហេតុនោះ ក្នុងសាសនានេះ អ្នកត្រូវ​សិក្សាយ៉ាងនេះ​ថា ធម្មជាតណា ដែល​អាត្មាអញ បានឃើញហើយ ឮហើយ ប៉ះពាល់ហើយ ដឹងច្បាស់ ហើយ ស្វែងរកហើយ ស្ទាបស្ទង់​ដោយ​ចិ​ត្តហើយ អាត្មាអញ នឹងមិនប្រកាន់​នូវ ធម្មជាតនោះទាំងវិញ្ញាណដែលអាស្រ័យ ធម្មជាតនោះ របស់​អាត្មាអញក៏នឹង​មិនមានឡើយ ម្នាលគហបតី អ្នកត្រូវ សិក្សាយ៉ាងនេះចុះ ។</p>
        <p><a class='ref km' id='km212' href='#km212'>២១២</a>កាលដែលព្រះសារីបុត្តមានថេរវាចាយ៉ាងនេះហើយ អនាថ-បណ្ឌិក​គហបតី​យំសម្រក់​ទឹក​ភ្នែក ។ គ្រានោះ ព្រះអានន្ទមានអាយុ មាន ថេរវាចានឹង​អនាថបណ្ឌិកគហបតីដូច្នេះថា ម្នាលគហបតី អ្នក​ជាប់នៅក្នុង ទ្រព្យសម្បតិ្តឬ ម្នាល​គហបតី អ្នកលិចនៅក្នុងទ្រព្យសម្បត្តិឬ ។ អនាថ-បណ្ឌិក​គហបតី​ឆ្លើយ​ថា បពិត្រ​ព្រះ​អានន្ទដ៏ចម្រើន ខ្ញុំមិនជាប់ មិនលិចនៅ ក្នុងទ្រព្យសម្បត្តិទេ តែថាខ្ញុំព្រះករុណា ដែល​ចូល​​​ទៅអង្គុយជិតព្រះសាស្ដា អស់កាលយូរហើយផង ចូលអង្គុយជិតពួក​ភិក្ខុ​ជា​អ្នក​ចម្រើនចិត្ត អស់​កាល​យូរហើយ ក៏ខ្ញុំព្រះករុណា មិនដែលបានស្ដាប់ធម្មីកថា​មាន​សភាព​​ដូច្នេះ ឡើយ ។ ម្នាលគហបតី ធម្មីកថា​មានសភាពដូច្នេះ តែងមិនច្បាស់​ប្រាកដ​ដល់​ពួកគ្រហស្ថអ្នកស្លៀកសទេ ម្នាលគហបតី ឯធម្មីកថាមានសភាព​ដូច្នេះ រមែង​ច្បាស់​ប្រាកដដល់ពួកបព្វជិត (តែប៉ុណ្ណោះ) ។ បពិត្រព្រះសារីបុត្ត ដ៏ចម្រើន បើដូច្នេះ​ធម្មីកថា​មានសភាពដូច្នេះ សូមឲ្យបានច្បាស់ប្រាកដ​ដល់ពួកគ្រហស្ថ​អ្នក​​ស្លៀកសផង បពិត្រ​លោកដ៏ចម្រើន ព្រោះថា មានពួក កុលបុត្ត ដែលប្រកបដោយ​ជាតិជា​អ្នក​មាន​ធុលី​​តិចក្នុងភ្នែក ជាអ្នកដឹង ច្បាស់នូវធម៌ ព្រោះតែមិនបានស្ដាប់ធម៌ មុខជា​នឹង​សាប​សូន្យ​ចាកធម៌មិន ខាន ។ លុះព្រះសារីបុត្តមានអាយុ និងព្រះអានន្ទ​មានអាយុ ទូន្មាន​អនាថបណ្ឌិកគហបតី ដោយឱវាទនេះរួច​ហើយ ក៏ក្រោកចាក​អាសនៈ​ចៀស​ចេញ​ទៅ​ ។</p>
        <p><a class='ref km' id='km213' href='#km213'>២១៣</a>កាលបើព្រះសារីបុត្តមានអាយុ និងព្រះអានន្ទមានអាយុ​ចៀសចេញទៅ អស់កាលមិនយូរ​ប៉ុន្មាន អនាថបណ្ឌិកគហបតី ក៏ធ្វើ​មរណកាល ទៅកើត​ក្នុងពួក​ទេវតា​ឋានតុសិត ។ លំដាប់នោះ អនាថ-បិណ្ឌិកទេវបុត្ត លុះរាត្រី​បឋមយាម​កន្លង​ទៅ​ហើយ មានពន្លឺដ៏រុងរឿង ញុំាង វត្តជេតពនទាំងអស់​ឲ្យ​ភ្លឺ​ស្វាង ហើយក៏ចូល​ទៅ​គាល់​ព្រះមានព្រះភាគ លុះ ចូលទៅដល់ហើយ ក្រាបថ្វាយ​បង្គំ​ព្រះមានព្រះភាគ ហើយ​ឋិតនៅក្នុងទី សមគួរ ។ លុះ​អនាថបិណ្ឌិក​​ទេវ​បុត្ត​ឋិត​នៅក្នុងទីសមគួរហើយ ក៏​ក្រាប​​បង្គំ​​ទូលព្រះមានព្រះភាគ ដោយគាថា​ទាំង​ឡាយ​ថា​ ៖</p>
        <p>វត្តជេតពននេះ សុទ្ធតែពួកអ្នកស្វែងរកគុណដ៏ល្អ នៅអាស្រ័យជានិច្ច ដែលព្រះពុទ្ធជាធម្មរាជ គង់អាស្រ័យនៅ ជាទីញុំាងបីតិឲ្យកើតព្រមដល់ ខ្ញុំព្រះអង្គ កម្មគឺមគ្គចេតនា ១ វិជ្ជាគឺមគ្គបញ្ញា ១ ធម៌ទាំងឡាយ ជាបក្ខពួក ខាងសមាធិ ១ សីល ឈ្មោះថាជីវិតខ្ពស់បំផុត សត្វទាំងឡាយរមែងស្អាត ដោយធម៌នេះ មិនមែនដោយគោត្រ ឬមិនមែនដោយទ្រព្យឡើយ ព្រោះ ហេតុនោះ បុរសជាបណ្ឌិត កាលបើឃើញច្បាស់នូវប្រយោជន៍របស់ខ្លួន ត្រូវ ពិចារណាធម៌ ដោយឧបាយនៃប្រាជ្ងា ទើបស្អាតក្នុងធម៌នោះយ៉ាងនេះបាន មានតែព្រះសារីបុត្តមួយ ទើបប្រសើរដោយបញ្ញាផង ដោយសីលផង ដោយ កិរិយារម្ងាប់នូវកិលេសផង ទុកជាភិក្ខុណាដល់នូវត្រើយ គឺព្រះនិព្វាន (ភិក្ខុនោះ) ក៏មានគុណ អស់ត្រឹមប៉ុណ្ណោះឯង ។</p>
        <p>លុះអនាថបិណ្ឌិកទេវបុត្ត ពោលនូវគាថានេះចប់ ព្រះសាស្ដាក៏មាន ព្រះហឫទ័យ​ត្រេកអរ ។ លំដាប់​នោះ អនាថបណ្ឌិកទេវបុត្តដឹងថា ព្រះសាស្ដារបស់អាត្មាអញ មាន​ព្រះហឫទ័យត្រេកអរហើយ ក៏ក្រាបថ្វាយ បង្គំព្រះមានព្រះភាគ ធ្វើប្រទក្សិណ​រួចក៏បាត់​ក្នុង​ទីនោះទៅ ។</p>
        <p><a class='ref km' id='km214' href='#km214'>២១៤</a>លុះកន្លងរាត្រីនោះទៅហើយ ព្រះមានព្រះភាគក៏ត្រាស់ហៅ ពួកភិក្ខុមក​ថា ម្នាលភិក្ខុ​ទាំងឡាយ កាលដែលរាត្រី​បឋមយាមកន្លងទៅ ហើយ ក្នុងយប់នេះឯង មានទេវបុត្តមួយអង្គ មានរស្មី​ដ៏រុង​រឿង ញុំាងវត្ត ជេតពនទាំងអស់ឲ្យភ្លឺស្វាង ហើយក៏ ចូលមករកតថាគត លុះចូលមកដល់ ថ្វាយបង្គំត​ថាគត ហើយឋិតនៅក្នុង​ទីសមគួរ ។ លុះទេវបុត្តនោះ ឋិតនៅ ក្នុងទីសមគួរហើយ ពោលគាថាទាំងនេះ ចំពោះតថាគតថា ៖</p>
        <p>វត្តជេតពននេះ សុទ្ធតែពួកលោកអ្នកស្វែងរកគុណដ៏ល្អ នៅអាស្រ័យ ជានិច្ច ដែលព្រះពុទ្ធជាធម្មរាជ គង់អាស្រ័យនៅហើយ ជាទីញុំាងបីតិឲ្យ កើតព្រម ដល់ខ្ញុំព្រះអង្គ កម្ម ១ វិជ្ជា ១ ធម៌ទាំងឡាយ ១ សីល ឈ្មោះថា ជីវិតខ្ពស់បំផុត ១ សត្វទាំងឡាយ រមែងស្អាតដោយធម៌នេះ មិនមែនដោយ គោត្រ ឬមិនមែនដោយទ្រព្យឡើយ ព្រោះហេតុនោះ បុរសជាបណ្ឌិត កាលបើឃើញច្បាស់ នូវប្រយោជន៍របស់ខ្លួនហើយ ត្រូវពិចារណានូវធម៌ ដោយឧបាយនៃប្រាជ្ញា ទើបស្អាតក្នុងធម៌នោះ យ៉ាងនេះបាន មានតែ ព្រះសារីបុត្តមួយ ទើបប្រសើរដោយបញ្ញាផង ដោយសីលផង ដោយកិរិយា រម្ងាប់នូវកិលេសផង ទុកជាភិក្ខុណាបានដល់នូវត្រើយ គឺព្រះនិព្វាន (ភិក្ខុនោះ) ក៏មានគុណអស់ត្រឹមប៉ុណ្ណោះឯង ។</p>
        <p>ម្នាលភិក្ខុទាំងឡាយ លុះទេវបុត្តនោះ ពោលនូវគាថានេះចប់ហើយ ដឹងថា ព្រះសាស្ដា របស់អាត្មាអញ មានព្រះហឫទ័យត្រេកអរហើយ ក៏ក្រាប ថ្វាយ​បង្គំតថាគត ធ្វើប្រទក្សិណរួចក៏បាត់ ក្នុងទីនោះទៅ ។</p>
        <p><a class='ref km' id='km215' href='#km215'>២១៥</a>កាលបើព្រះមានព្រះភាគ មានព្រះពុទ្ធដីកាយ៉ាងនេះហើយ ព្រះអានន្ទ​មានអាយុ ក៏ក្រាបបង្គំ​ទូល​ព្រះមានព្រះភាគដូច្នេះថា បពិត្រ ព្រះអង្គដ៏ចម្រើន ទេវបុត្ត​នោះឯង ប្រាកដជា​អនាថបិណ្ឌិក​គហបតី​នោះ បពិត្រព្រះអង្គដ៏ចម្រើន ព្រោះអនាថបិណ្ឌិកគហបតី បានជ្រះថ្លាក្រៃពេក ក្នុងព្រះសារីបុត្តមានអាយុ ។ ម្នាលអានន្ទ ត្រូវហើយ ៗ ម្នាលអានន្ទ ហេតុ ដែលអ្នកបានត្រិះរិះនោះ ត្រូវហើយ ទេវបុត្តនោះគឺ អនាថបិណ្ឌិក ហ្នឹងឯង មិនមែនអ្នកដទៃទេ ។ លុះមានព្រះភាគ ទ្រង់ត្រាស់នូវពាក្យនេះចប់ហើយ ព្រះអានន្ទមានអាយុ មានសេចក្ដីត្រេកអរ រីករាយ នឹងភាសិត ព្រះមានព្រះភាគ ។</p>
        <p>ចប់ អនាថបណ្ឌិកោវាទសូត្រ ទី ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
