<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn106' lang='km'>
        <header>
            <ul>
            </ul>
            <h1>អានេញ្ជសប្បាយសូត្រ ទី ៦</h1>
        </header>
        <p><a class='ref km' id='km80' href='#km80'>៨០</a>ខ្ញុំបានស្តាប់មក យ៉ាងនេះ​ ។ សម័យមួយ ព្រះមានព្រះភាគ ទ្រង់​គង់​​នៅក្នុងកម្មាសធម្មនិគម របស់អ្នកកុរុទាំងឡាយ ក្នុងកុរុជនបទ ។ នៅទី​នោះឯង ព្រះមានព្រះភាគ ទ្រង់ត្រាស់ហៅភិក្ខុទាំងឡាយថា ម្នាលភិក្ខុទាំង​ឡាយ ។ ភិក្ខុ​ទាំងនោះ ទទួលព្រះពុទ្ធដីការនៃព្រះមានព្រះភាគថា បពិត្រ​ព្រះអង្គ​ដ៏​ចម្រើន ។</p>
        <p><a class='ref km' id='km81' href='#km81'>៨១</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ កាម​ទាំងឡាយជាសភាវៈមិនទៀង ជារបស់ទទេ ជារបស់កុហក មានការវិនាស​ជា​ធម្មតា ម្នាលភិក្ខុទាំងឡាយ ពាក្យថា កាមនេះ ដូចជាវត្ថុដែលគេធ្វើដោយ​ឧបាយកល ជាសំដី របស់ជនពាល កាមណាដែលប្រព្រឹត្តទៅក្នុងបច្ចុប្បន្ន​ក្តី កាមណាដែលប្រព្រឹត្តទៅក្នុងបរលោកក្តី កាមសញ្ញាណា ដែលប្រព្រឹត្ត​ទៅ​ក្នុង​​បច្ចុប្បន្នក្តី កាមសញ្ញាណា ដែលប្រព្រឹត្តទៅក្នុងបរលោកក្តី ទាំងមួយ​គូនុ៎ះ ជាទី​នៅនៃមារ នុ៎ះជាវិស័យរបស់មារ នុ៎ះជាចំណីរបស់មារ នុ៎ះជាទីគោ​ចរ​របស់មារ អកុសលដ៏លាមកទាំងនុ៎ះ ដែលកើតអំពីចិត្ត ទោះជា​អភិជ្ឈា​ក្តី ព្យាបាទក្តី សារម្ភៈ (ការប្រណាំងប្រជែង) ក្តី រមែងប្រព្រឹត្តទៅ ក្នុង​កាមទាំងនុ៎ះ ឯកិលេស​ទាំង ៣ នោះ រមែងកើត ដើម្បីអន្តរាយដល់​អរិយ-​សាវ័ក អ្នកកំពុងសិក្សារឿយៗ ក្នុងសាសនានេះ ។</p>
        <p><a class='ref km' id='km82' href='#km82'>៨២</a>ម្នាលភិក្ខុទាំងឡាយ អរិយសាវ័ក តែងពិចារណាក្នុងកាមនោះ​ដូច្នេះថា កាមណា ដែលប្រព្រឹត្តទៅក្នុងបច្ចុប្បន្នក្តី កាមណា ដែលប្រព្រឹត្ត​ទៅក្នុង​បរលោកក្តី កាមសញ្ញាណា ដែលប្រព្រឹត្តទៅក្នុងបច្ចុប្បន្នក្តី កាម​សញ្ញាណា ​ដែលប្រព្រឹត្តទៅក្នុងបរលោកក្តី ទាំងមួយគូនុ៎ះ ជាទីនៅនៃមារ នុ៎ះ​ជាវិស័យ​របស់មារ នុ៎ះជាចំណីរបស់មារ នុ៎ះជាទីគោចររបស់មារ អកុសល​ដ៏លាមកទាំង​នេះដែលកើតអំពីចិត្ត ទោះជាអភិជ្ឈាក្តី ព្យាបាទក្តី សារម្ភៈ​ក្តី រមែងប្រព្រឹត្តទៅ​ក្នុងកាមទាំងនុ៎ះ ឯកិលេសទាំង ៣ នោះ រមែង​កើតដើម្បីអន្តរាយដល់អរិយ​សាវ័ក អ្នកកំពុងសិក្សារឿយៗ ក្នុងសាសនានេះ បើដូច្នោះ គួរតែអាត្មាអញយក ​មហគ្គតចិត្ត ដ៏ទូលាយ ទៅគ្របសង្កត់ នូវលោកគឺកាមគុណ អធិដ្ឋាន (នូវ​ឈានារម្មណ៍) ដោយចិត្ត ហើយសម្រេច​សម្រាន្តនៅ ព្រោះថា កាលបើអាត្មា​អញ យកមហគ្គតចិត្តដ៏ទូលាយ ទៅ​គ្រប​សង្កត់នូវលោកគឺកាមគុណ អធិដ្ឋាន (នូវឈានារម្មណ៍) ដោយចិត្ត​ហើយ អកុសលដ៏លាមកទាំងឡាយណា ដែលកើត​អំពីចិត្ត ទោះជាអភិជ្ឈា​ក្តី ព្យាបាទក្តី សារម្ភៈក្តី អកុសលទាំងនោះ នឹងមិនមាន​តទៅ មួយទៀត ចិត្ត​របស់អាត្មាអញនឹងមិនមែនជាបរិត្តចិត្តផង ជាចិត្ត​ប្រមាណមិនបាន​ផង ជាចិត្តដែលអាត្មាអញចម្រើនដោយល្អផង ព្រោះលះបង់​នូវ​អកុសល​ធម៌​ទាំងនោះ ។ កាលបើអរិយសាវ័កនោះ ប្រតិបត្តិយ៉ាងនេះ មាន​កិរិយា​នៅ​ក្នុងសេចក្តីប្រតិបត្តិនោះដោយច្រើនហើយ ចិត្តរមែងជ្រះថ្លាក្នុង​អាយតនៈ​គឺ​ហេតុ កាលបើសេចក្តីជ្រះថ្លាមានហើយ អរិយសាវ័កនោះ ក៏​ដល់​នូវ​​អានេញ្ជ​ធម៌ ក្នុងកាលឥឡូវនេះផង ចុះចិត្តស៊ប់ដោយបញ្ញាផង ។ លុះ​មាន​​រាង​កាយបែកធ្លាយទៅ បន្ទាប់ពីមរណៈ សំវត្តនិកវិញ្ញាណនោះ ក៏នឹង​ដល់​នូវ​អានេញ្ជធម៌ ដោយហេតុណា ហេតុនុ៎ះ រមែងមាន ។ ម្នាល​ភិក្ខុ​ទាំង​ឡាយ នេះ​អានេញ្ជសប្បាយប្បដិបទា ទី ១ ។</p>
        <p><a class='ref km' id='km83' href='#km83'>៨៣</a>ម្នាលភិក្ខុទាំងឡាយ មួយទៀត អរិយសាវ័ក តែងពិចារណា​ដូច្នេះថា កាមណា ដែលប្រព្រឹត្តទៅក្នុងបច្ចុប្បន្នក្តី កាមណា ដែលប្រព្រឹត្ត​ទៅក្នុងបរលោកក្តី កាមសញ្ញាណា ដែលប្រព្រឹត្តទៅក្នុងបច្ចុប្បន្នក្តី កាម​សញ្ញាណា ដែល​ប្រព្រឹត្តទៅក្នុងបរលោកក្តី រូបណានីមួយ រូបទាំងអស់ (នោះ) គឺមហាភូតរូប ៤ និងរូបដែលអាស្រ័យ នូវមហាភូតរូប ៤ ក្តី ។ កាលបើអរិយសាវ័កនោះ ប្រតិបត្តិ​យ៉ាងនេះ មានកិរិយានៅក្នុងសេចក្តី​ប្រតិបត្តិ​​យ៉ាងនោះ ដោយច្រើនហើយ ចិត្ត​រមែងជ្រះថ្លាក្នុងអាយតនៈគឺហេតុ កាលបើសេចក្តីជ្រះថ្លាមានហើយ អរិយ​សាវ័កនោះ ក៏ដល់អានេញ្ជធម៌ ក្នុងកាលឥឡូវនេះផង ចុះចិត្តស៊ប់ដោយបញ្ញា​ផង ។ លុះមានរាងកាយ​បែក​ធ្លាយទៅ បន្ទាប់អំពីមរណៈ សំវត្តនិកវិញ្ញាណនោះ ក៏នឹងដល់នូវ​អានេញ្ជ​ធម៌ ដោយហេតុណា ហេតុនុ៎ះឯង តែងមាន ។ ម្នាលភិក្ខុ​ទាំងឡាយ នេះអានេញ្ជសប្បាយប្បដិបទាទី ២ ។</p>
        <p><a class='ref km' id='km84' href='#km84'>៨៤</a>ម្នាលភិក្ខុទាំងឡាយ មួយទៀត អរិយសាវ័ក តែងពិចារណា​ដូច្នេះ​ថា កាមណា ដែលប្រព្រឹត្តទៅក្នុងបច្ចុប្បន្នក្តី កាមណា ដែលប្រព្រឹត្ត ទៅក្នុង​បរលោកក្តី កាមសញ្ញាណា ដែលប្រព្រឹត្តទៅក្នុងបច្ចុប្បន្នក្តី កាម​សញ្ញាណា ​ដែល​​ប្រព្រឹត្តទៅក្នុងបរលោកក្តី រូបណា ដែលប្រព្រឹត្តទៅក្នុង​បច្ចុប្បន្នក្តី រូបណា​ ដែល​ប្រព្រឹត្តទៅក្នុងបរលោកក្តី រូបសញ្ញាណា ដែល​ប្រព្រឹត្តទៅក្នុងបច្ចុប្បន្នក្តី រូប​សញ្ញាណា ដែលប្រព្រឹត្តទៅក្នុង​បរលោ​កក្តី ទាំងមួយគូនុ៎ះ ជារបស់មិនទៀង ធម្មជាតិណាមិនទៀង ធម្មជាតិនោះ មិន​គួរដើម្បីត្រេកអរឡើយ មិនគួរដើម្បី​សរសើរ មិនគួរដើម្បីចូលចិត្តឡើយ ។ កាល​បើអរិយសាវ័កនោះ ប្រតិបត្តិយ៉ាងនេះ មានកិរិយានៅក្នុងសេចក្តី​ប្រតិបត្តិ​​​នោះ ដោយច្រើនហើយ ចិត្តក៏រមែង​ជ្រះថ្លាក្នុងអាយតនៈគឺហេតុ កាលបើសេចក្តីជ្រះថ្លាមានហើយ អរិយសាវ័ក​នោះ ក៏ដល់នូវ​អានេញ្ជធម៌ ​ក្នុងកាលឥឡូវនេះផង ចុះចិត្តស៊ប់ដោយបញ្ញាផង ។ លុះមានរាងកាយ​បែក​ធ្លាយទៅ បន្ទាប់អំពីមរណៈ សំវត្តនិកវិញ្ញាណនោះ ក៏នឹង​ដល់​នូវអានេញ្ជ​ធម៌ ដោយហេតុណា ហេតុនុ៎ះ រមែងមាន ។ ម្នាលភិក្ខុទាំងឡាយ នេះ​អានេញ្ជសប្បាយប្បដិបទាទី ៣ ។</p>
        <p><a class='ref km' id='km85' href='#km85'>៨៥</a>ម្នាលភិក្ខុទាំងឡាយ មួយទៀត អរិយសាវ័ក តែងពិចារណា​ដូច្នេះថា កាមណា ដែលប្រព្រឹត្តទៅក្នុងបច្ចុប្បន្នក្តី កាមណា​ ដែលប្រព្រឹត្ត​ទៅក្នុង​បរលោកក្តី កាមសញ្ញាណា ដែលប្រព្រឹត្តទៅក្នុងបច្ចុប្បន្នក្តី កាម​សញ្ញាណា ​ដែលប្រព្រឹត្តទៅក្នុងបរលោកក្តី រូបណា ដែលប្រព្រឹត្តទៅ​ក្នុង​បច្ចុប្បន្នក្តី រូបណា ​​ដែលប្រព្រឹត្តទៅក្នុងបរលោកក្តី រូបសញ្ញាណា ដែល​ប្រព្រឹត្តទៅក្នុង​បច្ចុប្បន្នក្តី រូបសញ្ញាណា​ ដែលប្រព្រឹត្តទៅក្នុងបរលោក​ក្តី អានេញ្ជសញ្ញាណាក្តី សញ្ញា​ទាំងអស់នេះ រលត់ឥតមានសេសសល់ ក្នុង​ធម្មជាតិ​​ណា ធម្មជាតិនុ៎ះដ៏​ល្អិត ធម្មជាតិនុ៎ះដ៏ឧត្តម គឺអាកិញ្ចញ្ញាយតន-​ជ្ឈាន ។ កាលបើអរិយសាវ័កនោះ ​ប្រតិបត្តិយ៉ាងនេះ មានកិរិយានៅក្នុង​សេចក្តី​ប្រតិបត្តិនោះដោយច្រើនហើយ ចិត្តក៏រមែងជ្រះថ្លា ក្នុងអាយតនៈគឺ​ហេតុ កាលបើសេចក្តីជ្រះថ្លាមានហើយ អរិយសាវ័កនោះ ក៏ដល់នូវ​អាកិញ្ច-ញ្ញាយតន​ជ្ឈាន ក្នុងកាលឥឡូវនេះផង ចុះ​ចិត្តស៊ប់ដោយបញ្ញាផង ។ លុះ​មានរាងកាយបែកធ្លាយទៅ បន្ទាប់អំពី​មរណៈ សំវត្តនិកវិញ្ញាណនោះ ក៏នឹង​ដល់នូវអាកិញ្ចញ្ញាយតនជ្ឈាន ដោយហេតុ​ណា ហេតុនុ៎ះ ​រមែងមាន ។ ម្នាល​​ភិក្ខុទាំងឡាយ នេះអាកិញ្ចញ្ញាយតនសប្បាយ​ប្បដិបទា ទី ១ ។</p>
        <p><a class='ref km' id='km86' href='#km86'>៨៦</a>ម្នាលភិក្ខុទាំងឡាយ មួយទៀត អរិយសាវ័ក ទៅនៅក្នុងព្រៃក្តី ទៅ​នៅក្រោមម្លប់ឈើក្តី ទៅនៅក្នុងផ្ទះដ៏ស្ងាត់ក្តី តែងពិចារណាដូច្នេះថា ធម្មជាតិនេះ សូន្យ ចាកខ្លួន ឬចាករបស់ដែលអាស្រ័យនឹងខ្លួនក្តី ។ កាលបើ​អរិយសាវ័កនោះ ប្រតិបត្តិយ៉ាងនេះ មានកិរិយានៅក្នុងសេចក្តីប្រតិបត្តិនោះ​ដោយច្រើនហើយ ចិត្តក៏រមែងជ្រះថ្លាក្នុងអាយតនៈគឺហេតុ កាលបើសេចក្តី​ជ្រះថ្លាមានហើយ អរិយសាវ័កនោះ ក៏ដល់​នូវអាកិញ្ចញ្ញាយតនជ្ឈានក្នុង​កាល​ឥឡូវនេះផង ចុះចិត្តស៊ប់ដោយបញ្ញាផង ។ លុះមានរាងកាយ​បែក​ធ្លាយ​ទៅ បន្ទាប់អំពីមរណៈ សំវត្តនិកវិញ្ញាណនោះ ក៏នឹងដល់នូវ​អាកិញ្ចញ្ញា​-យតនជ្ឈាន ដោយហេតុណា ហេតុនុ៎ះ រមែងមាន ។ ម្នាលភិក្ខុ​ទាំង​ឡាយ នេះអាកិញ្ចញ្ញាយតន​សប្បាយប្បដិបទាទី ២ ។</p>
        <p><a class='ref km' id='km87' href='#km87'>៨៧</a>ម្នាលភិក្ខុទាំងឡាយ មួយទៀត អរិយសាវ័ក តែងពិចារណា​ដូច្នេះថា អាត្មាអញមិនបានឃើញ (នូវខ្លួន) ក្នុងទីបន្តិចបន្តួច មិនបានឃើញ (នូវ​ខ្លួន) ដែលគួរបង្អោនទៅរកកង្វល់ របស់បុគ្គលនីមួយទេ មួយទៀត មិនបាន​ឃើញ (នូវខ្លួន) របស់បុគ្គលដទៃក្នុងទីនីមួយ ឯកង្វល់របស់អាត្មា​អញ​មិនមាន​ឡើយ ។ កាលបើអរិយសាវ័កនោះ ប្រតិបត្តិយ៉ាងនេះ មាន​កិរិយា​នៅក្នុងសេចក្តី​ប្រតិបត្តិនោះ ដោយច្រើនហើយ ចិត្តក៏រមែង​​ជ្រះថ្លា ក្នុង​អាយតនៈគឺហេតុ កាល​បើសេចក្តីជ្រះថ្លាមានហើយ អរិយសាវ័កនោះ ក៏ដល់នូវអាកិញ្ចញ្ញាយតនជ្ឈាន​ ក្នុងកាលឥឡូវនេះផង ចុះចិត្តស៊ប់ដោយ​បញ្ញាផង ។ លុះមានរាងកាយបែក​ធ្លាយទៅ បន្ទាប់អំពីមរណៈ សំវត្ត​និកវិញ្ញាណ​នោះ ក៏នឹងដល់នូវអាកិញ្ចញ្ញាយតន​ជ្ឈាន ដោយ​ហេតុណា ហេតុនុ៎ះ រមែងមាន ។ ម្នាលភិក្ខុទាំងឡាយ នេះ​អាកិញ្ចញ្ញាយតនសប្បាយ-​ប្បដិបទាទី ៣ ។</p>
        <p><a class='ref km' id='km88' href='#km88'>៨៨</a>ម្នាលភិក្ខុទាំងឡាយ មួយទៀត អរិយសាវ័ក តែងពិចារណា​ដូច្នេះ​ថា កាមណា ដែលប្រព្រឹត្តទៅក្នុងបច្ចុប្បន្នក្តី កាមណា ដែលប្រព្រឹត្ត​ទៅ​ក្នុង​បរលោកក្តី កាមសញ្ញាណា ដែលប្រព្រឹត្តទៅក្នុងបច្ចុប្បន្នក្តី កាម​សញ្ញាណា​ ដែលប្រព្រឹត្តទៅក្នុងបរលោកក្តី រូបណា ដែលប្រព្រឹត្ត​ទៅ​ក្នុង​បច្ចុប្បន្នក្តី រូបណា ​ដែលប្រព្រឹត្តទៅក្នុងបរលោកក្តី រូបសញ្ញាណា ដែល​ប្រព្រឹត្តទៅក្នុងបច្ចុប្បន្នក្តី រូបសញ្ញាណា ដែលប្រព្រឹត្តទៅក្នុងបរលោកក្តី អានេញ្ជសញ្ញាណាក្តី អាកិញ្ចញ្ញា​យតនសញ្ញាណាក្តី សញ្ញាទាំងអស់នោះ ឯង តែងរលត់ឥតមានសេសសល់ ក្នុង​ធម្មជាតណា ធម្មជាតិនុ៎ះដ៏ល្អិត ធម្មជាតិនុ៎ះដ៏ឧត្តម គឺនេវសញ្ញានាសញ្ញាយតន​ជ្ឈាន ។ កាលបើ​អរិយសាវ័ក​នោះប្រតិបត្តិយ៉ាងនេះ មានកិរិយានៅក្នុងសេចក្តី​ប្រតិបត្តិ​នោះ​ដោយ​ច្រើន​ហើយ ចិត្តក៏រមែងជ្រះថ្លាក្នុងអាយតនៈគឺហេតុ កាល​បើសេចក្តី​ជ្រះថ្លាមាន​ហើយ អរិយសាវ័កនោះ ក៏ដល់នូវនេវសញ្ញានាសញ្ញាយតន​ជ្ឈាន ក្នុងកាល​ឥឡូវនេះផង ចុះចិត្តស៊ប់ដោយបញ្ញាផង ។ លុះមានរាង​កាយ​​បែកធ្លាយទៅ បន្ទាប់អំពីមរណៈ សំវត្តនិកវិញ្ញាណនោះ ក៏នឹងដល់នូវ​នេវសញ្ញានាសញ្ញា-យតនជ្ឈាន ដោយហេតុណា ហេតុនុ៎ះរមែងមាន ។ ម្នាលភិក្ខុ​ទាំងឡាយ នេះនេវសញ្ញានាសញ្ញាយតនសប្បាយប្បដិបទា ។</p>
        <p><a class='ref km' id='km89' href='#km89'>៨៩</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ ព្រះអានន្ទ ​​​មានអាយុ ក៏ក្រាបបង្គំទូលចំពោះព្រះមានព្រះភាគ ដូច្នេះថា បពិត្រ​ព្រះអង្គ​ដ៏​ចម្រើន ភិក្ខុក្នុងសាសនានេះ ជាអ្នកប្រតិបត្តិយ៉ាងនេះថា បើអាត្មាអញមិន​បាន​ធ្វើកម្មវដ្តៈ ក្នុងកាលមុនទេ វិបាកវដ្តៈក៏មិនគប្បីមាន​ដល់អាត្មាអញក្នុង​កាល​ឥឡូវនេះ បើអាត្មាអញមិនបានធ្វើកម្មវដ្តៈ​ក្នុង​​​​កាលឥឡូវនេះទេ វិបាក​វដ្ដៈក៏នឹង​មិនមានដល់អាត្មាអញក្នុងកាលអនាគត ខន្ធ​បញ្ចកៈណា ដែល​មាន ដែលកើត ក្នុងកាលឥឡូវនេះ អាត្មាអញលះ​បង់នូវខន្ធបញ្ចកៈនោះ ភិក្ខុនោះបាននូវឧបេក្ខា​យ៉ាងនេះ បពិត្រព្រះអង្គដ៏​ចម្រើន ភិក្ខុនោះ គួររំលត់​កិលេសបាន ឬមិនគួររំលត់​កិលេសបានទេ ។ ម្នាលអានន្ទ ភិក្ខុខ្លះគួររំលត់​កិលេសបាន ក្នុងឧបេក្ខានេះ ភិក្ខុ​ខ្លះមិន​គួររំលត់កិលេសបានក្នុងឧបេក្ខា​នេះ​ទេ ។ បិពិត្រព្រះអង្គដ៏ចម្រើន ចុះហេតុ​ដូចម្តេច បច្ច័យដូម្តេច ដែលនាំឲ្យ​ភិក្ខុខ្លះ គួររំលត់កិលេសបានក្នុងឧបេក្ខានេះ ភិក្ខុខ្លះមិនគួររំលត់កិលេសបាន ក្នុងឧបេក្ខានេះ ។</p>
        <p><a class='ref km' id='km90' href='#km90'>៩០</a>ម្នាលអានន្ទ ភិក្ខុក្នុងសាសនានេះ ជាអ្នកប្រតិបត្តិយ៉ាងនេះថា បើ​អាត្មាអញមិនបានធ្វើនូវកម្មវដ្ដៈ ក្នុងកាលមុនទេ វិបាកវដ្ដៈ​ក៏មិនគប្បីមាន​ដល់​អាត្មាអញ ក្នុងកាលឥឡូវនេះ បើអាត្មាអញមិនបានធ្វើនូវកម្ម​វដ្ដៈ​ក្នុង​កាល​ឥឡូវនេះទេ វិបាកវដ្ដៈនឹងមិនមានដល់អាត្មាអញក្នុងអនាគតកាល ខន្ធ​បញ្ចកៈ​ណាដែលមាន ដែលកើត ក្នុងកាលឥឡូវនេះ អាត្មាអញលះ​បង់​នូវខន្ធបញ្ចកៈ​នោះ ភិក្ខុនោះបាននូវឧបេក្ខា (យ៉ាងនេះ) ភិក្ខុនោះក៏​ត្រេក​អរ​សរសើរនូវឧបេក្ខា​នោះ តាំងនៅដោយសេចក្តី​ចូលចិត្តស៊ប់ កាល​បើភិក្ខុនោះ ត្រេកអរសរសើរនូវ​ឧបេក្ខានោះ តាំងនៅដោយសេចក្តីចូលចិត្ត​ស៊ប់ហើយ វិញ្ញាណណាដែល​អាស្រ័យនូវវិបស្សនានោះ វិញ្ញាណនោះ ជាឧបាទានរបស់ភិក្ខុនោះ ម្នាលអានន្ទ ភិក្ខុដែលប្រកបដោយឧបាទាន រមែងរំលត់ កិលេស​មិនបានឡើយ ។ បពិត្រ​ព្រះអង្គដ៏ចម្រើន ចុះភិក្ខុនោះ កាលបើកាន់​យកនៅបដិសន្ធិ តែងកាន់យកក្នុងទីណា ។ ម្នាលអានន្ទ ភិក្ខុនោះកាន់យក​នូវបដិសន្ធិ ក្នុងនេវសញ្ញានាសញ្ញាយតនភព ។ បពិត្រព្រះអង្គដ៏​ចម្រើន បានឮថា ភិក្ខុនោះកាលកាន់យកនៅបដិសន្ធិ តែងកាន់យក​ក្នុងភពដ៏ប្រសើរ​ឬ ។ ម្នាលអានន្ទ ភិក្ខុនោះ កាលកាន់យកនៅបដិសន្ធិ តែងកាន់​យកភពដ៏​ប្រសើរ ម្នាលអានន្ទ ឯភពដ៏ប្រសើរនុ៎ះ បានដល់នេវ​សញ្ញា​នាសញ្ញា​យតន-​ភព ។</p>
        <p><a class='ref km' id='km91' href='#km91'>៩១</a>ម្នាលអានន្ទ ភិក្ខុក្នុងសាសនានេះ ជាអ្នកប្រតិបត្តិយ៉ាងនេះថា បើ​អាត្មាអញមិនបានធ្វើកម្មវដ្ដៈក្នុងកាលមុនទេ វិបាកវដ្ដៈក៏មិនគប្បីមានដល់​ អាត្មាអញ ក្នុងកាលឥឡូវនេះ បើអាត្មាអញមិនបានធ្វើកម្មវដ្ដៈក្នុងកាល​ឥឡូវ​​នេះ​​ទេ វិបាកវដ្ដៈ ក៏នឹងមិនមានដល់អាត្មាអញ ក្នុងអនាគតកាល ខន្ធបញ្ចកៈណា ​ដែលមាន ដែលកើត ក្នុងកាលឥឡូវនេះ អាត្មាអញលះបង់​នូវ​ខន្ធបញ្ចកៈនោះ ភិក្ខុនោះបាននូវឧបេក្ខា (យ៉ាងនេះ) តែភិក្ខុនោះមិន​ត្រេកអរ មិនបានសរសើរនូវ​ឧបេក្ខានោះ មិនបានតាំង នៅដោយសេចក្តី​ចូល​ចិត្តស៊ប់ កាលភិក្ខុនោះ មិនបាន​ត្រេកអរ មិនបានសរសើរនូវ ឧបេក្ខា​នោះ មិនបានតាំងនៅដោយសេចក្តីចូលចិត្ត​ស៊ប់ វិញ្ញាណណាដែលមិន​អាស្រ័យនូវវិបស្សនានោះ វិញ្ញាណនោះមិនមែនជា​ឧបាទាន របស់ភិក្ខុនោះ​ឡើយ ម្នាលអានន្ទ ភិក្ខុមិនមានឧបាទាន រមែងរំលត់​កិលេសបាន ។ បពិត្រ​ព្រះអង្គដ៏ចម្រើន អស្ចារ្យណាស់ បពិត្រព្រះអង្គដ៏ចម្រើន ចំឡែកណាស់ បពិត្រ​ព្រះអង្គដ៏ចម្រើន ឮថា ព្រះមានព្រះភាគទ្រង់សម្តែងធម៌ ជាគ្រឿងឆ្លង​ចាកឱឃៈ ដល់ខ្ញុំព្រះអង្គទាំងឡាយ ព្រោះអាស្រ័យរឿយៗ (នូវ​សមាបត្តិ​នោះ) បពិត្រព្រះអង្គដ៏ចម្រើន ចុះអរិយវិមោក្ខ តើដូចម្តច ។</p>
        <p><a class='ref km' id='km92' href='#km92'>៩២</a>ម្នាលអានន្ទ អរិយសាវ័ក ក្នុងសាសនានេះ តែងពិចារណាដូច្នេះ​ថា កាមណា ដែលប្រព្រឹត្តទៅក្នុងបច្ចុប្បន្នក្តី កាមណា ដែលប្រព្រឹត្តទៅក្នុង​បរលោក​ក្តី កាមសញ្ញាណា ដែលប្រព្រឹត្តទៅក្នុងបច្ចុប្បន្នក្តី កាមសញ្ញាណា ​ដែល​ប្រព្រឹត្តទៅក្នុងបរលោកក្តី រូបណា ដែលប្រព្រឹត្តទៅក្នុងបច្ចុប្បន្នក្តី រូប​ណា ​ដែល​ប្រព្រឹត្តទៅក្នុងបរលោកក្តី រូបសញ្ញាណា ដែលប្រព្រឹត្តទៅក្នុង​បច្ចុប្បន្នក្តី រូប​សញ្ញាណា ដែលប្រព្រឹត្តទៅក្នុងបរលោកក្តី អានេញ្ជសញ្ញា​ណាក្តី អាកិញ្ចញ្ញា​យតនសញ្ញាណាក្តី នេវសញ្ញានាសញ្ញាយតនសញ្ញា​ណា​ក្តី ទាំងអស់នេះ ឈ្មោះ​ថាសក្កាយៈ (ចំណែកតេភូមិកវដ្ដធម៌) ទាំង​អម្បាល-​មាណក៏ឈ្មោះថា សក្កាយៈដែរ សភាពដែលធ្វើចិត្តឲ្យរួចចាកកិលេស ព្រោះ​មិន​មានប្រកាន់មាំ នុ៎ះឈ្មោះថា អមតៈ ។ ម្នាលអានន្ទ អានេញ្ជសប្បាយ-​ប្បដិបទា ដែលតថាគត​បានសម្តែងហើយក្តី អាកិញ្ចញ្ញាយតនសប្បាយ-ប្បដិបទា ដែលតថាគតបាន​សម្តែងហើយក្តី នេវសញ្ញានាសញ្ញាយតន-សប្បាយ​ប្បដិបទា ដែលតថាគតបាន​សម្តែងហើយក្តី ធម៌ជាគ្រឿងឆ្លង​ចាក​ឱឃៈ ព្រោះអាស្រ័យរឿយៗ (នូវ​សមាបត្តិនោះ) ដែលតថាគតបានសម្តែង​ហើយក្តី ដោយប្រការដូច្នេះ ឈ្មោះថា អរិយវិមោក្ខ ។ ម្នាលអានន្ទ អំពើណា ដែលព្រះសាស្តាជាអ្នកស្វែងរកនូវ​ប្រយោជន៍ ជាអ្នកអនុគ្រោះ គប្បីធ្វើដល់​​ពួកសាវ័ក ព្រោះអាស្រ័យសេចក្តី​អនុគ្រោះ អំពើនោះ តថាគតបានធ្វើ​ហើយ​ដល់អ្នកទាំងឡាយ ម្នាលអានន្ទ ទីទាំងអម្បាលនេះហៅថា រុក្ខមូល ទីតាំង​អម្បាលនេះ ហៅថា សុញ្ញាគារដ្ឋាន ។ ម្នាលអានន្ទ អ្នកទាំងឡាយ ចូរ​ចម្រើន​ឈាន ចូរកុំប្រមាទ ចូរកុំមានសេចក្តី​ស្តាយក្រោយ ក្នុងកាលជាខាង ក្រោយឡើយ នេះជាពាក្យប្រៀនប្រដៅនូវអ្នក​ទាំងឡាយ របស់តថាគត ។ លុះព្រះមានព្រះភាគ ទ្រង់សម្តែងសូត្រនេះចប់​ហើយ ព្រះអានន្ទ​មានអាយុ មានសេចក្តីត្រេកអរ រីករាយហើយនឹងភាសិត របស់​ព្រះមានព្រះភាគ ។</p>
        <p>ចប់ អានេញ្ជសប្បាយសូត្រ ទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
