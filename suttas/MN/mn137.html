<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn137' lang='km'>
        <header>
            <ul>
            </ul>
            <h1>សឡាយតនវិភង្គសូត្រ ទី ៧</h1>
        </header>
        <p><a class='ref km' id='km92' href='#km92'>៩២</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់​នៅក្នុងវត្តជេតពន របស់​អនាថបិណ្ឌិកសេដ្ឋី ជិតក្រុងសាវត្ថី ។ ព្រះមានព្រះភាគទ្រង់​ត្រាស់ ហៅភិក្ខុទាំងឡាយ ក្នុងទីនោះឯងថា ម្នាលភិក្ខុ ទាំងឡាយ ។ ភិក្ខុទាំងនោះ ទទួលស្ដាប់ ព្រះពុទ្ធដីកានៃព្រះមានព្រះភាគថា ព្រះករុណា ព្រះអង្គ ។ ទើប​ព្រះមានព្រះភាគទ្រង់ ត្រាស់ដូច្នេះថា ម្នាលភិក្ខុ ទាំងឡាយ តថាគតនឹងសំដែង​សឡាយតនវិភង្គ (ចំណែក អាយតនៈទាំង៦) ដល់អ្នកទាំងឡាយ ចូរអ្នកទាំងឡាយប្រុងស្ដាប់ នូវសឡាយតនវិភង្គ នោះ ចូរ​ធ្វើ​​​ទុកក្នុងចិត្តឲ្យប្រពៃចុះ តថាគតនឹងសំដែង ។ ភិក្ខុទាំងនោះ ក៏ទទួល ស្ដាប់​ព្រះពុទ្ធដីកា​នៃ​ព្រះមាន​ព្រះ​ភាគ​​ថា ព្រះករុណា ព្រះអង្គ ។ </p>
        <p><a class='ref km' id='km93' href='#km93'>៩៣</a>ព្រះមានព្រះភាគ ទ្រង់ត្រាស់ដូច្នេះថា បុគ្គលគប្បីដឹងអាយតនៈ ខាងក្នុង ៦ គប្បីដឹងអាយតនៈខាងក្រៅ ៦ គប្បីដឹងកងនៃវិញ្ញាណ ៦ គប្បី ដឹងកងនៃផស្សៈ ៦ គប្បីដឹង មនោបវិចារៈ (សេចក្ដីពិចារណានៃចិត្ត) ១៨ គប្បីដឹងសត្តបទ (ចំណែកនៃសត្វដែលអាស្រ័យនូវវដ្ដៈនិងវិវដ្ដៈ) ៣៦ បណ្ដា​ធម៌ទាំងនោះ អ្នកទាំងឡាយចូរអាស្រ័យនូវធម៌នេះ ហើយលះបង់ធម៌នេះ ចេញ ឯសតិប្បដ្ឋាន​មាន ៣ ប្រការ ជាធម៌ដែលសាស្ដា ដ៏ប្រសើរតែងសេព កាលសាស្ដាដ៏ប្រសើរសេពហើយ ទើបគួរប្រៀន​ប្រដៅ​នូវគណៈបាន សាស្ដា នោះ តថាគតពោលថា ជាសារថីអ្នកទូន្នាន​នូវបុរស ជាអាចារ្យដ៏ប្រសើរ ជាង​អាចារ្យអ្នកបង្ហាត់នូវវាហនៈ មានដំរីជាដើម នេះជាឧទ្ទេស របស់ សឡាយតនវិភង្គ ។</p>
        <p><a class='ref km' id='km94' href='#km94'>៩៤</a>ពាក្យថា បុគ្គលគប្បីដឹងអាយតនៈខាងក្នុង ៦ ដូច្នេះនេះ តថាគតបានពោល​ហើយ ។ ចុះ​ពាក្យនុ៎ះ តថាគតពោលព្រោះអាស្រ័យអ្វី ។ អាយតនៈ (អណ្ដូងជាទីកើត​នៃអារម្មណ៍) គឺភ្នែក ១ អាយតនៈ គឺត្រចៀក ១ អាយតនៈគឺច្រមុះ ១ អាយតនៈគឺអណ្ដាត ១ អាយតនៈគឺកាយ ១ អាយតនៈ​គឺ​ចិត្ត ១ ។ ពាក្យណា ដែលតថាគតពោលហើយថា បុគ្គលគប្បីដឹង អាយតនៈខាងក្នុង ៦ ដូច្នេះ ពាក្យនុ៎ះ តថាគត​ពោលព្រោះអាស្រ័យនូវ ហេតុនេះឯង ។</p>
        <p><a class='ref km' id='km95' href='#km95'>៩៥</a>ពាក្យថា បុគ្គលគប្បីដឹងអាយតនៈខាងក្រៅ ៦ ដូច្នេះនេះ តថាគតបានពោល ហើយ ។ ចុះ​ពាក្យ​នុ៎ះ តថាគតពោលព្រោះអាស្រ័យអ្វី ។ អាយតនៈ គឺរូប ១ អាយតនៈ គឺសំឡេង ១ អាយតនៈ គឺ​ក្លិន ១ អាយតនៈ គឺរស ១ អាយតនៈ គឺផោដ្ឋព្វៈ ១ អាយតនៈគឺ ធម៌ ១ ។ ពាក្យណា ដែល តថាគតពោលហើយថា បុគ្គល​គប្បីដឹងអាយតនៈខាងក្រៅ ៦ ដូច្នេះ ពាក្យនុ៎ះ តថាគតពោលព្រោះអាស្រ័យ នូវហេតុនេះឯង ។ </p>
        <p><a class='ref km' id='km96' href='#km96'>៩៦</a>ពាក្យថា បុគ្គលគប្បីដឹងកងនៃវិញ្ញាណ ៦ ដូច្នេះនេះ តថាគត បានពោលហើយ ។ ចុះពាក្យនុ៎ះ តថាគត​ពោល ព្រោះអាស្រ័យអ្វី ។ ចក្ខុវិញ្ញាណ (សេចក្ដីដឹងតាមទ្វារភ្នែក) ១ សោតវិញ្ញាណ ១ ឃានវិញ្ញាណ ១ ជិវ្ហាវិញ្ញាណ ១ កាយវិញ្ញាណ ១ មនោវិញ្ញាណ ១ ។ ពាក្យណា ដែលតថាគត​ពោល​ហើយ​ថា បុគ្គលគប្បីដឹងកងនៃវិញ្ញាណ ៦ ដូច្នេះ ពាក្យ នុ៎ះ តថាគតពោល ព្រោះអាស្រ័យនូវហេតុនេះឯង ។ </p>
        <p><a class='ref km' id='km97' href='#km97'>៩៧</a>ពាក្យថា បុគ្គលគប្បីដឹងកងនៃផស្សៈ ដូច្នេះនេះ តថាគតបាន ពោលហើយ ។ ចុះពាក្យនុ៎ះ តថាគត​ពោលព្រោះអាស្រ័យអ្វី ។ ចក្ខុសម្ផ័ស្ស (អារម្មណ៍ដែល​ប៉ះពាល់ដោយភ្នែក) ១ សោតសម្ផ័ស្ស ១ ឃាន​សម្ផ័ស្ស ជិវ្ហាសម្ផ័ស្ស ១ កាយសម្ផ័ស្ស ១ មនោសម្ផ័ស្ស ១ ពាក្យណា ដែលតថាគត ពោលហើយថា បុគ្គលគប្បីដឹងកងនៃផស្សៈ ៦ ដូច្នេះ ពាក្យនុ៎ះ តថាគត ពោលព្រោះអាស្រ័យ នូវហេតុនេះឯង ។</p>
        <p><a class='ref km' id='km98' href='#km98'>៩៨</a>ពាក្យថា បុគ្គល គប្បីដឹងមនោបវិចារៈទាំង ១៨ ដូច្នេះនេះ តថាគតបាន​ពោលហើយ ។ ចុះពាក្យនុ៎ះ តថាគតពោលព្រោះអាស្រ័យអ្វី ។ បុគ្គលឃើញ​រូប ដោយភ្នែកហើយ ក៏ពិចារណា​នូវ​រូប​ជាទី​តាំង​នៃសោមនស្ស ពិចារណានូវរូប ជាទី​តាំងនៃទោមនស្ស ពិចារណានូវរូបជាទីតាំងនៃឧបេក្ខា ។ ឮ​សំឡេង​ដោយត្រច្រៀក ... ធុំក្លិនដោយច្រមុះ ... ទទួលរសដោយអណ្ដាត ... ប៉ះពាល់ផោដ្ឋព្វៈដោយកាយ ... ដឹងនូវធម៌ដោយចិត្តហើយ ក៏ពិចារណា នូវធម៌ ជាទីតាំងនៃសោមនស្ស ពិចារណានូវ​ធម៌​ ជា​ទីតាំង​នៃ​ទោមនស្ស ពិចារណានូវធម៌ ជាទីតាំងនៃសោមនស្ស ពិចារណានូវធម៌ ជាទីតាំងនៃ ទោមនស្ស ពិចារណា​នូវ​ធម៌ជាទីតាំងនៃឧបេក្ខា ។ សោមនស្សូបវិចារៈ (សេចក្ដីពិចារណាដោយសោមនស្ស) មាន ៦ ទោមនស្សូបវិចារៈ មាន ៦ ឧបេក្ខូបវិចារៈ មាន ៦ (រួមគ្នាត្រូវ ជា​ ១៨) ដោយប្រការដូច្នេះ ។ ពាក្យណា ដែល​តថាគត​បានពោលហើយ បុគ្គលគប្បីដឹងមនោបវិចារៈ ទាំង ១៨ ដូច្នេះ ពាក្យនុ៎ះ តថាគត​ពោល​ព្រោះ​អាស្រ័យ នូវហេតុនេះឯង ។</p>
        <p><a class='ref km' id='km99' href='#km99'>៩៩</a>ពាក្យថា បណ្ឌិតគប្បីដឹងសត្តបទ (ចំណែកនៃសត្វ) ៣៦ ដូច្នេះ នេះ តថាគត​បានពោលហើយ ។ ចុះពាក្យនុ៎ះ តថាគតពោលព្រោះ អាស្រ័យអ្វី ។ គេហសិតសោមនស្ស (សោមនស្ស​អាស្រ័យ​កាម​គុណ) មាន ៦ នេក្ខម្មសិតសោមនស្ស (សោមនស្សអាស្រ័យនេក្ខម្មៈ គឺវិបស្សនា) មាន ៦ គេហសិតទោមនស្សមាន ៦ នេក្ខម្មសិតទោមនស្ស មាន ៦ គេហសិតឧបេក្ខា មាន ៦ នេក្ខម្មសិតឧបេក្ខាមាន ​៦ (ត្រូវជា ៣៦) ។ </p>
        <p><a class='ref km' id='km100' href='#km100'>១០០</a>បណ្ដាលធម៌ទាំងនោះ គេហសិតសោមនស្ស មាន ៦ យ៉ាង តើដូចម្ដេច ។ បុគ្គល​កាល​បាន កាលឃើញ​​ច្បាស់នូវការបានរូបដែលគប្បី ដឹងដោយភ្នែក ជាទីប្រាថ្នា ជាទីត្រេកអរ ជាទីគាប់ចិត្ត ជាតម្រេក​នៃ​ចិត្ត ប្រកបដោយលោកាមិសៈ គឺតណ្ហាក្ដី កាលរលឹកឃើញ (នូវរូប) ដែលខ្លួន ធ្លាប់​បាន​ហើយ​​ក្នុង​កាល​មុន ដែលកន្លងហើយ ដែលរលត់ហើយ ដែលប្រែ ប្រួលហើយក្ដី ហើយក៏កើតសេចក្ដីសោមនស្សឡើង សោមនស្សណា មាន សភាពដូច្នេះ សោមនស្សនេះ តថាគតហៅថា គេហសិតសោមនស្ស ។ បុគ្គល​កាល​បាន កាលឃើញច្បាស់ នូវការបានសំឡេង ដែលគប្បី​ដឹង​ដោយ​ត្រចៀក ... ក្លិន​ដែល​គប្បី​ដឹង​ដោយ​ច្រមុះ ... រសដែលគប្បីដឹង​ដោយ អណ្ដាត ... ផោដ្ឋព្វ​ៈដែលគប្បីដឹងដោយកាយ ... ធម៌ដែល​គប្បី​ដឹង​ដោយ​ចិត្ត ជាទីប្រាថ្នា ជាទីត្រេអរ ជាទីគាប់ចិត្ត ជាតម្រេ​ក​នៃ​ចិត្ត ប្រកបដោយ លោកាមិសៈក្ដី កាល​រលឹក​ឃើញ​នូវធម៌ ដែលខ្លួនធ្លាប់បានហើយ ក្នុងកាល​មុន ដែល​កន្លង​ហើយ ដែលរលត់ហើយ ដែល​ប្រែ​ប្រួល​ហើយ​ក្ដី ហើយ ក៏កើត​សេចក្ដី​សោមនស្សឡើង សោមនស្សណា មានសភាពដូច្នេះ សោមនស្សនេះ តថាគត​ហៅថា គេហសិតសោមនស្ស ។ នេះ​គេហសិតសោមនស្ស​ ៦ យ៉ាង ។</p>
        <p><a class='ref km' id='km101' href='#km101'>១០១</a>បណ្ដាលធម៌ទាំងនោះ នេក្ខម្មសិតសោមនស្សមាន ៦ យ៉ាង តើដូម្ដេច ។ បុគ្គល​កាល​ដឹង​ច្បាស់​ថា រូបមានការមិនទៀង មានការប្រែប្រួល មានការវិនាស មានការលត់ ហើយឃើញ​ច្បាស់តាម​ពិត ​ដោយ​ប្រាជ្ញា ដ៏ប្រពៃ យ៉ាងនេះថា រូបក្នុងកាលមុនក្ដី ក្នុងកាលឥឡូវនេះក្ដី រូបទាំងអស់ នោះ សុទ្ធ​តែ​មិនទៀង ជាទុក្ខ មានសេចក្ដីប្រែប្រួល ជាធម្មតា ហើយក៏កើត សោមនស្សឡើង សោមនស្សណា មាន​សភាព​ដូច្នេះ សោមនស្សនេះ តថាគតហៅថា នេក្ខម្មសិតសោមនស្ស ។ បុគ្គលកាលដឹងច្បាស់ថា សំឡេង … ដឹងច្បាស់ថាក្លិន … ដឹងច្បាស់ថា រស … ដឹងច្បាស់ថា ផោដ្ឋព្វៈ … ដឹង ច្បាស់ថា ធម៌ មានការ​មិនទៀង មានការប្រែប្រួល មានការវិនាស មានការ រលត់ ហើយឃើញ ច្បាស់តាមពិត ដោយប្រាជ្ញាដ៏​ប្រពៃ​​យ៉ាង​​នេះដូច្នេះថា ធម៌ទាំងឡាយក្នុងកាលមុនក្ដី ក្នុងកាលឥឡូវក្ដី ធម៌ទាំងអស់នោះ សុទ្ធ​តែ​មិនទៀង ជាទុក្ខ មានសេចក្ដីប្រែប្រួលជា ធម្មតា ហើយក៏កើតសោមនស្ស ឡើង សោមនស្សណា មាន​សភាព​ដូច្នេះ សោមនស្ស នេះ តថាគតហៅថា នេក្ខម្មសិតសោមនស្ស ។ នេះ នេក្ខម្មសិតសោមនស្ស ៦ យ៉ាង ។ </p>
        <p><a class='ref km' id='km102' href='#km102'>១០២</a>បណ្ដាលធម៌ទាំងនោះ គេហសិតទោមនស្ស មាន ៦ យ៉ាង តើដូចម្ដេច ។ បុគ្គលកាល​មិនបាន កាលឃើញ​ច្បាស់ នូវការមិនបានរូប ដែលគប្បីដឹងដោយភ្នែក ជាទីប្រាថ្នា ជាទីត្រេអរ ជាទី​គាប់​ចិត្ត​​ ជាតម្រេក នៃចិត្ត ប្រកបដោយលោកាមិសៈក្ដី កាលរលឹកឃើញនូវរូប ដែល​ខ្លួន​មិន​ធ្លាប់​បាន​ក្នុង​កាល​មុនក្ដី ដែលកន្លងហើយ ដែលរលត់ហើយ ដែលប្រែប្រួល ហើយក្ដី ហើយក៏កើតទោមនស្សឡើយ ទោមនស្សណា មានសភាពដូច្នេះ ទោមនស្សនេះ តថាគតហៅថា គេហសិតទោមនស្ស ។ បុគ្គល​កាល មិន​បាន កាល​ឃើញ​ច្បាស់នូវការមិនបានសំឡេង ដែលគប្បីដឹងដោយត្រចៀក ... ក្លិន ដែលគប្បីដឹងដឹងដោយច្រមុះ ... រសដែលគប្បីដឹងដោយអណ្ដាត ... ផោដ្ឋព្វៈដែលគប្បី ដឹងដោយកាយ ... ធម៌ដែលគប្បីដឹងដោយចិត្ត ជាទី​ប្រាថ្នា ជាទីត្រេកអរ ជាទីគាប់ចិត្ត ជាតម្រេកនៃចិត្ត ប្រកបដោយ​លោកាមិសៈ​ក្ដី កាល​រលឹកឃើញនូវធម៌ ដែល​ខ្លួនមិនធ្លាប់បានក្នុងកាលមុន ដែលកន្លងហើយ ដែលរលត់ហើយ ដែលប្រែប្រួលហើយក្ដី ហើយក៏កើត​ទោមនស្សឡើង ទោមនស្សណា មានសភាពដូច្នេះ ទោមនស្សនេះ តថាគត ហៅថា គេហសិតទោមនស្ស ។ នេះគេហសិត​ទោមនស្ស ៦ យ៉ាង ។</p>
        <p><a class='ref km' id='km103' href='#km103'>១០៣</a>បណ្ដាលធម៌ទាំងនេះ នេក្ខម្មសិតទោមនស្ស មាន ៦ យ៉ាង តើដូចម្ដេច ។ បុគ្គលដឹងច្បាស់​ថា រូបមានការមិនទៀង មានការប្រែប្រួល មានការវិនាស មានការរលត់ ឃើញច្បាស់​តាមពិតដោយ​ប្រាជ្ញា​ដ៏​ប្រពៃ យ៉ាងនេះដូច្នេះថា រូបក្នុងកាលមុនក្ដី ក្នុង កាលឥឡូវនេះក្ដី រូបទាំងអស់នោះ សុទ្ធតែមិនទៀង ជាទុក្ខ មាន​សេចក្ដីប្រែប្រួលជា ធម្មតា ហើយក៏ញុំាង​សេចក្ដី​ស្រឡាញ់ឲ្យតាំងឡើង ក្នុងអនុត្តរវិមោក្ខ គឺ​ព្រះអរហត្ត​ថា កាលណា​ហ្ន៎ អាត្មាអញនឹងបានដល់នូវអាយតនៈ គឺព្រះអរហត្ត ជាអាយតនៈ​ដែល​ព្រះអរិយៈ​ទាំងឡាយ​ តែងបានដល់ក្នុងកាលឥឡូវនេះ កាលញុំាង​សេចក្ដី​ស្រឡាញ់​ឲ្យ តាំងឡើង​ក្នុងអនុត្តរ​វិមោក្ខ​ដូច្នេះ ហើយក៏កើតទោមនស្សឡើង ព្រោះតែសេចក្ដីស្រឡាញ់ជាបច្ច័យ ទោមនស្សណា មាន​សភាព​ដូច្នេះ ទោមនស្សនេះ តថាគតហៅថា នេក្ខម្មសិតទោមនស្ស ។ បុគ្គលកាល ដឹង​ច្បាស់ថា សំឡេង ... ដឹងច្បាស់ថា ក្លិន ... ដឹងច្បាស់ថា រស ... ដឹងច្បាស់ថា ផោដ្ឋព្វៈ ... ដឹងច្បាស់ថា ធម៌ មានការ​មិនទៀង មាន​ការប្រែប្រួល មាន​ការវិនាស មានការរលត់ ឃើញច្បាស់តាមពិត ដោយប្រាជ្ញាដ៏ប្រពៃ យ៉ាង​​នេះ​ដូច្នេះថា ធម៌ក្នុងកាលមុនក្ដី ក្នុងកាលឥឡូវនេះក្ដី ធម៌ទាំងនោះ សុទ្ធ​តែមិនទៀង ជាទុក្ខ មាន​សេចក្ដី​ប្រែប្រួល​ជាធម្មតា ហើយក៏ញុំាងសេចក្ដី​ស្រឡាញ់ ឲ្យតាំង ឡើងក្នុងអនុត្តរវិមោក្ខថា កាលណា​ហ្ន៎ អាត្មាអញ​នឹង​បានដល់នូវអាយតនៈ ជាអាយតន​ៈដែលព្រះអរិយៈទាំងឡាយ តែងបាន​ដល់​​ក្នុងកាល​ឥឡូវ​នេះ កាលញុំាងសេចក្ដីស្រឡាញ់ ឲ្យតាំងឡើង ក្នុង​អនុត្តរវិមោក្ខដូច្នេះហើយ ក៏កើតទោមនស្សឡើង ព្រោះតែ​សេចក្ដីស្រឡាញ់​ជាបច្ច័យ ទោមនស្សណា មានសភាពដូច្នេះ ទោមនស្សនេះ តថាគតហៅថា នេក្ខម្មសិត​ទោមនស្ស ។ នេះ នេក្ខម្មសិតទោមនស្ស ៦ យ៉ាង ។</p>
        <p><a class='ref km' id='km104' href='#km104'>១០៤</a>បណ្ដាធម៌ទាំងនោះ គេហសិតឧបេក្ខា ៦ យ៉ាង តើដូចម្ដេច ។ បុថុជ្ជន ជាបុគ្គលល្ងង់ វង្វេង ឬបុថុជ្ជន ដែលមិនទាន់ផ្ចាញ់កិលេសបាន មិនទាន់ផ្ចាញ់វិបាកបាន ជាអ្នកឃើញថាមិនមានទោស ជា​អ្នក​មិន​ចេះដឹង​ពុទ្ធវចនៈ ឃើញរូបដោយភ្នែក ហើយក៏​កើតឧបេក្ខាឡើង ឧបេក្ខាណា មានសភាពដូច្នេះ ឧបេក្ខានោះ មិនប្រព្រឹត្តកន្លងនូវរូប​ឡើយ ព្រោះហេតុនោះ ឧបេក្ខានោះ តថាគតហៅថា គេហសិត​ឧបេក្ខា ។ ឮសំឡេង ដោយត្រចៀត ... ធុំក្លិនដោយច្រមុះ ... ទទួលរសដោយអណ្ដាត ... ពាល់ត្រូវ​ផោដ្ឋព្វៈ​ដោយ​កាយ ... បុថុជ្ជន ល្ងង់ វង្វេង ឬបុថុជ្ជន ដែលមិនទាន់ផ្ចាញ់​កិលេសបាន​ មិនទាន់ ផ្ចាញ់វិបាកបាន ជា​អ្នក​ឃើញថាមិនមានទោស ជាអ្នកមិនចេះ​ដឹងពុទ្ធវចនៈ ដឹងនូវធម៌ ដោយចិត្ត ហើយក៏កើតឧបេក្ខាឡើង ឧបេក្ខាណាមានសភាព​ដូច្នេះ ឧបេក្ខានោះ មិន ប្រព្រឹត្តកន្លងនូវធម៌ឡើយ ព្រោះហេតុនោះ ឧបេក្ខានោះ តថាគត​ហៅថា គេហសិត-ឧបេក្ខា ។ នេះគេហសិតឧបេក្ខា ៦ យ៉ាង ។</p>
        <p><a class='ref km' id='km105' href='#km105'>១០៥</a>បណ្ដាធម៌ទាំងនោះ នេក្ខម្មសិតឧបេក្ខា ៦ យ៉ាង តើដូចម្ដេច ។ បុគ្គលកាលដឹងច្បាស់ថា រូប មានការមិនទៀង មានការប្រែប្រួល មានការ​វិនាស មានការរលត់ ឃើញច្បាស់តាមពិត ដោយ​ប្រាជ្ញា​ដ៏​ប្រពៃយ៉ាងនេះ​ដូច្នេះថា រូប ក្នុងកាល មុនក្ដី ក្នុងកាលឥឡូវនេះក្ដី រូបទាំងអស់នោះ សុទ្ធតែ​មិនទៀង ជា​ទុក្ខ មានសេចក្ដី ប្រែប្រួលជាធម្មតា ហើយក៏កើតឧបេក្ខាឡើង ឧបេក្ខាណា មានសភាពដូច្នេះ ឧបេក្ខានោះ មិន​ប្រព្រឹត្តកន្លងនូវរូបឡើយ ព្រោះហេតុនោះ ឧបេក្ខានោះ តថាគតហៅថា នេក្ខម្មសិតឧបេក្ខា ។ បុគ្គល​កាល​ដឹងច្បាស់ថា សំឡេង ... ថាក្លិន ... ថារស ... ថាផោដ្ឋព្វៈ ... ដឹងច្បាស់​ថាធម៌ មានការមិនទៀង មាន​ការ​ប្រែប្រួល មានការវិនាស មានការរលត់ ឃើញច្បាស់តាមពិត ដោយប្រាជ្ញាដ៏ប្រពៃ យ៉ាងនេះដូច្នេះថា ធម៌​ក្នុង​កាល​មុនក្ដី ក្នុង កាលឥឡូវនេះក្ដី ធម៌ទាំងអស់នោះ សុទ្ធតែមិនទៀង ជាទុក្ខ មាន​សេចក្ដី​ប្រែប្រួល​ជា​ធម្មតា ហើយក៏​កើតឧបេក្ខាឡើង ឧបេក្ខាណាមានសភាព​ដូច្នេះ ឧបេក្ខានោះ មិនប្រព្រឹត្ត កន្លងនូវធម៌​ឡើយ​ព្រោះ​ហេតុនោះ ឧបេក្ខា​នោះ តថាគតហៅថា នេក្ខម្មសិតឧបេក្ខា ។ នេះ នេក្ខម្មសិតឧបេក្ខាមាន ៦ យ៉ាង ។ ពាក្យណា​ ដែលតថាគតពោលហើយថា បណ្ឌិតគប្បី ដឹងសត្តបទ ៣៦ ដូច្នេះ ពាក្យនុ៎ះ តថាគត​ពោល ព្រោះអាស្រ័យនូវហេតុ​នេះឯង ។</p>
        <p><a class='ref km' id='km106' href='#km106'>១០៦</a>ពាក្យថា បណ្ដាធម៌ទាំងនោះ អ្នកទាំងឡាយ ចូរអាស្រ័យនឹង​ធម៌នេះ​ ហើយលះបង់​នូវ​ធម៌​នេះ​ចេញ ដូច្នេះនេះ តថាគតបានពោល​ហើយ ។ ចុះពាក្យនុ៎ះ តថាគតពោលព្រោះអាស្រ័យអ្វី ។ ម្នាលភិក្ខុ​ទាំងឡាយ បណ្ដាធម៌ទាំងនោះ អ្នកទាំងឡាយ ចូរអាស្រ័យពឹង​ផ្អែក​នូវ​នេក្ខម្មសិត​សោមនស្សទាំង ៦ ហើយលះបង់ កន្លងឲ្យផុតនូវ​គេហសិត-សោមនស្សទាំង ៦ ចេញ ការលះបង់​នូវ​សោមនស្ស​​ទាំងនោះ យ៉ាងនេះឯង ការកន្លងឲ្យផុតនូវសោមនស្សទាំង​នោះ យ៉ាងនេះឯង ។ ម្នាលភិក្ខុទាំង ឡាយ បណ្ដាធម៌ទាំងនោះ អ្នកទាំងឡាយ ចូរអាស្រ័យ​ពឹងផ្អែក​នូវ​នេក្ខម្ម-សិត​ទោមនស្ស​ទាំង ៦ ហើយលះបង់ កន្លងឲ្យផុត​នូវ គេហសិតសោមនស្ស ទាំង ៦ ចេញ ការលះបង់នូវ​ទោមនស្ស​ទាំង​នោះ​យ៉ាងនេះឯង ការកន្លងឲ្យ ផុតនូវទោមនស្សទាំងនោះ យ៉ាងនេះឯង ។ ម្នាលភិក្ខុទាំងឡាយ បណ្ដា​ធម៌​ទាំងនោះ អ្នកទាំងឡាយ ចូរអាស្រ័យ ពឹងផ្អែកនឹងនេក្ខម្មសិតឧបេក្ខាទាំង ៦ ហើយលះបង់ កន្លង​ឲ្យ​ផុត​នូវគេហសិតឧបេក្ខាទាំង ៦ ចេញ ការលះបង់ ឧបេក្ខាទាំង​នោះ យ៉ាងនេះឯង ការ​កន្លង​ឲ្យ​ផុត​នូវ​ឧបេក្ខា​ទាំងនោះ យ៉ាង នេះឯង ។ ម្នាលភិក្ខុ​ទាំង​ឡាយ បណ្ដាធម៌ទាំងនោះ អ្នកទាំងឡាយ ចូរ​អាស្រ័យ​ពឹង​ផ្អែក​នឹងនេក្ខម្មសិតសោមនស្សទាំង ៦ ហើយលះបង់កន្លងឲ្យ ផុតនូវនេក្ខម្មសិតទោមនស្សទាំង ៦ ចេញ ការ​លះបង់នូវទោមនស្សទាំង នោះ យ៉ាងនេះឯង ការកន្លង ឲ្យផុតនូវ​ទោមនស្សទាំងនោះ យ៉ាងនេះឯង ។ ម្នាលភិក្ខុទាំងឡាយ បណ្ដាធម៌ទាំងនោះ អ្នកទាំងឡាយ ចូរអាស្រ័យពឹង ផ្អែកនឹង នេក្ខម្មសិតឧបេក្ខា​ទាំង ៦ ហើយលះបង់ កន្លងឲ្យផុត នូវនេក្ខម្ម-សិតសោមនស្សទាំង ៦ ចេញ ការលះបង់នូវ​សោមនស្សទាំង​នោះ យ៉ាងនេះ ឯង ការកន្លងឲ្យផុតនូវសោមនស្សទាំងនោះ យ៉ាងនេះឯង ។ </p>
        <p><a class='ref km' id='km107' href='#km107'>១០៧</a>ម្នាលភិក្ខុទាំងឡាយ ឧបេក្ខាផ្សេងគ្នា អាស្រ័យនូវអារម្មណ៍ ផ្សេងគ្នា ក៏មាន ឧបេក្ខាជា​មួយ​គ្នា អាស្រ័យនូវអារម្មណ៍ជាមួយគ្នា ក៏មាន ។ ម្នាលភិក្ខុទាំងឡាយ ឧបេក្ខាផ្សេងគ្នា អាស្រ័យ​នូវ​អារម្មណ៍​ផ្សេងគ្នា តើដូច ម្ដេច ។ ម្នាលភិក្ខុទាំងឡាយ ឧបេក្ខាក្នុងរូបក៏មាន ក្នុងសំឡេងក៏មាន ក្នុងក្លិន​ក៏មាន ក្នុងរសក៏មាន ក្នុងផោដ្ឋព្វៈក៏មាន ។ ម្នាលភិក្ខុទាំងឡាយនេះ ឧបេក្ខា ផ្សេងគ្នា អាស្រ័យនូវ​អារម្មណ៍​ផ្សេងគ្នា ។ ម្នាលភិក្ខុទាំងឡាយ ឧបេក្ខាជា មួយគ្នា អាស្រ័យនូវអារម្មណ៍ជាមួយគ្នា តើដូចម្ដេច ។ ម្នាលភិក្ខុ ទាំងឡាយ ឧបេក្ខា អាស្រ័យនូវ​អាកាសានញ្ចាយតនជ្ឈាន ក៏មាន​អាស្រ័យ​នូវ​វិញ្ញាណ​-ញ្ចាយតនជ្ឈានក៏មាន អាស្រ័យនូវអាកិញ្ចញ្ញាយតនជ្ឈានក៏មាន អាស្រ័យ នូវនេវ​សញ្ញានា​សញ្ញាយតនជ្ឈាន ក៏មាន ។ ម្នាលភិក្ខុទាំងឡាយ នេះជា ឧបេក្ខាជាមួយគ្នា អាស្រ័យនូវអារម្មណ៍ជា​មួយគ្នា ។ ម្នាលភិក្ខុទាំងឡាយ បណ្ដាឧបេក្ខាទាំងពីរនោះ អ្នកទាំងឡាយ ចូរអាស្រ័យ នឹងផ្អែក​នឹង​ឧបេក្ខា​ជាមួយ​គ្នា មានអារម្មណ៍ជាមួយគ្នា ហើយលះបង់ កន្លង់ឲ្យផុត​នូវ​ឧបេក្ខា ផ្សេងគ្នា មាន​អារម្មណ៍​ផ្សេង​គ្នា​ចេញ ការលះបង់នូវឧបេក្ខានុ៎ះ យ៉ាងនេះ ឯង ការកន្លងឲ្យផុតនូវឧបេក្ខានុ៎ះ យ៉ាងនេះឯង ។ ម្នាលភិក្ខុទាំងឡាយ អ្នកទាំងឡាយ ចូរអាស្រ័យនឹងតណ្ហា ពឹងផ្អែកនឹងតណ្ហា ហើយលះបង់ កន្លង​ឲ្យ​ផុត​នូវឧបេក្ខាជាមួយគ្នា មានអារម្មណ៍ជាមួយគ្នាចេញ ការលះបង់ ឧបេក្ខានុ៎ះ យ៉ាងនេះឯង ការកន្លង់​ឲ្យ​ផុត​នូវឧបេក្ខានុ៎ះ យ៉ាងនេះឯង ។ ពាក្យណាដែលតថាគត ពោលហើយថា បណ្ដាធម៌ទាំងនោះ អ្នក​ទាំង​នោះ អ្នកទាំងឡាយចូរអាស្រ័យនឹងធម៌នេះ ហើយលះបង់នូវធម៌នេះចេញ ដូច្នេះ នេះ ពាក្យនុ៎ះ តថាគតពោល ព្រោះអាស្រ័យ ហេតុនេះឯង ។</p>
        <p><a class='ref km' id='km108' href='#km108'>១០៨</a>ពាក្យថា សតិប្បដ្ឋាន មាន ៣ ប្រការ ដែលសាស្ដា ដ៏ប្រសើរ តែងសេព កាល​សាស្ដា​ដ៏​ប្រសើរ​សេព​ហើយ ទើបគួរនឹងប្រៀនប្រដៅគណៈ បាន ដូច្នេះនេះ តថាគតបានពោលហើយ ។ ចុះពាក្យនុ៎ះ តថាគត​ពោល ព្រោះអាស្រ័យអ្វី ។</p>
        <p><a class='ref km' id='km109' href='#km109'>១០៩</a>ម្នាលភិក្ខុទាំងឡាយ សាស្ដាជាអ្នកអនុគ្រោះ ជាអ្នកស្វែងរក ប្រយោជន៍ តែងសំដែង​ធម៌​ដល់​ពួកសាវ័ក ព្រោះអាស្រ័យនូវសេចក្ដី អនុគ្រោះដូច្នេះថា ធម្មជាតនេះ ប្រព្រឹត្តទៅដើម្បីប្រយោជន៍ ដល់​អ្នក​ទាំងឡាយ ធម្មជាតនេះ ប្រព្រឹត្តទៅដើម្បី សេចក្ដី សុខ ដល់អ្នកទាំងឡាយ ។ តែពួកសាវ័ក របស់​សាស្ដា​នោះ មិនចង់ស្ដាប់ មិនផ្ចង់ត្រចៀក មិនតាំងចិត្ត ដើម្បីឲ្យដឹងសេចក្ដី ក៏ប្រព្រឹត្តកន្លងពាក្យ​ប្រៀនប្រដៅរបស់សាស្ដាទៅវិញ ។ ម្នាលភិក្ខុទាំងឡាយ ក្នុងដំណើរនោះ ព្រះតថាគត មិនមាន​ចិត្ត​រីករាយ មិន ទទួលនូវសេចក្ដីរីករាយ មានចិត្តមិនប្រឡាក់ដោយរាគៈ មានតែសតិសម្ប-ជញ្ញៈ​ ប្រព្រឹត្ត​ទៅ​គ្រប់​ឥរិយាបថ ម្នាលភិក្ខុទាំងឡាយ នេះហៅថា សិប្បដ្ឋាន ទី ១ ដែលសាស្ដា ដ៏ប្រសើរតែងសេព កាល​សាស្ដា​ដ៏ប្រសើរសេពហើយទើប គួរនឹងប្រៀនប្រដៅគណ​ៈបាន ។</p>
        <p><a class='ref km' id='km110' href='#km110'>១១០</a>ម្នាលភិក្ខុទាំងឡាយ មួយទៀត សាស្ដាជាអ្នកអនុគ្រោះ ស្វែង រកប្រយោជន៍ តែង​សំដែង​ធម៌​ដល់ពួកសាវ័ក ព្រោះអាស្រ័យនូវសេចក្ដី​អនុគ្រោះថា ធម្មជាតនេះ ប្រព្រឹត្តទៅដើម្បីប្រយោជន៍ ដល់​អ្នក​ទាំងឡាយ ធម្មជាតនេះ ប្រព្រឹត្តទៅ ដើម្បីសេចក្ដីសុខ ដល់អ្នកទាំងឡាយ ។​ សាវ័ក ពួកខ្លះ របស់​សាស្ដា​នេះ មិនចង់ស្ដាប់ មិនផ្ចង់ត្រចៀក មិនតាំងចិត្តដើម្បី ឲ្យដឹងសេចក្ដី ក៏ប្រព្រឹត្តកន្លងពាក្យប្រៀន​ប្រដៅ​​របស់​សាស្ដា ។ សាវ័កពួកខ្លះ ចង់ស្ដាប់ ផ្ចង់ត្រចៀក តាំងចិត្តដើម្បីដឹងសេចក្ដី មិនហ៊ាន​ប្រព្រឹត្តកន្លង នូវ​ពាក្យ​ប្រៀនប្រដៅ​របស់សាស្ដា​​ឡើយ ។ ម្នាលភិក្ខុទាំងឡាយ ក្នុងដំណើរ នោះ ព្រះតថាគត ក៏មិនមាន​ចិត្ត​រីករាយ មិនទទួលនូវសេចក្ដីរីករាយ មិន មានតូចចិត្ត មិនទទួល​នូវ​សេចក្ដី​តូចចិត្ត វៀរបង់នូវ​សេចក្ដី​រីក​រាយ​និង សេចក្ដីតូចចិត្តទាំងពីរនោះ ជាអ្នកព្រងើយ ប្រកបដោយ​សតិសម្បជញ្ញៈ ប្រព្រឹត្តទៅ​គ្រប់​ឥរិយាបថ ម្នាលភិក្ខុទាំងឡាយ នេះហៅថា សតិប្បដ្ឋាន ទី ២ ដែល​សាស្ដាដ៏ប្រសើរតែងសេព កាល​សាស្ដា​ដ៏ប្រសើរ​សេពហើយ ទើបគួរ នឹងប្រៀនប្រដៅនូវគណៈបាន ។</p>
        <p><a class='ref km' id='km111' href='#km111'>១១១</a>ម្នាលភិក្ខុទាំងឡាយ មួយទៀត សាស្ដាជាអ្នកអនុគ្រោះ ស្វែង​រកប្រយោជន៍ រមែងសំដែង​ធម៌​ដល់​ពួកសាវ័ក ព្រោះអាស្រ័យនូវសេចក្ដី​អនុគ្រោះថា ធម្មជាតប្រព្រឹត្តទៅ​ដើម្បី​ប្រយោជន៍​​ ដល់អ្នកទាំងឡាយ ធម្មជាត​នេះ ប្រព្រឹត្តទៅដើម្បីសេចក្ដីសុខ ដល់អ្នកទាំងឡាយ ។ តែពួក សាវ័ក របស់​សាស្ដានោះ ចង់ស្ដាប់ផ្ចង់ ត្រចៀក តាំងចិត្តដើម្បីឲ្យដឹងសេចក្ដី ទាំងមិនបានប្រព្រឹត្តកន្លងពាក្យ ប្រៀន​ប្រដៅ​របស់សាស្ដា ។ ម្នាលភិក្ខុ ទាំងឡាយ ក្នុងដំណើរនោះព្រះតថាគតរមែងមានចិត្តរីករាយ ទទួល​នូវ​សេចក្ដីរីករាយ តែថាមាន​ចិត្តមិនប្រឡាក់ដោយរាគៈ ជាអ្នកមាន សតិ-សម្បជញ្ញៈ ប្រព្រឹត្ត​ទៅ​គ្រប់​ឥរិយាបថ ម្នាលភិក្ខុទាំងឡាយ នេះហៅថា សតិប្បដ្ឋាន ទី ៣ ដែលសាស្ដាដ៏ប្រសើរតែងសេព កាល​សាស្ដា​ដ៏ប្រសើរ សេពហើយទើបគួរនឹងប្រៀន ប្រដៅនូវគណៈបាន ។ ពាក្យថា សតិប្បដ្ឋាន មាន ៣ ប្រការ ដែល​សាស្ដាដ៏ប្រសើរតែងសេព កាលសាស្ដាដ៏ប្រសើរ​សេព ហើយ ទើបគួរប្រៀនប្រដៅនូវគណៈបាន ដូច្នេះ តថាគតពោលហើយពាក្យ នេះ ដែលតថាគតពោល ព្រោះអាស្រ័យនូវហេតុនេះឯង ។ </p>
        <p><a class='ref km' id='km112' href='#km112'>១១២</a>ពាក្យថា បុគ្គលនោះ តថាគតហៅថា ជាសារថីទូន្មាននូវបុរស ជាអាចារ្យ ប្រសើរ ជាង​អាចារ្យ​អ្នកទូន្មាន​នូវវាហនៈ មានដំរីជាដើមដូច្នេះនេះ តថាគត​បានពោល ហើយ ។ ចុះពាក្យនុ៎ះ តថាគត​ពោលព្រោះអាស្រ័យអ្វី ។ ម្នាលភិក្ខុទាំងឡាយ ដំរីគួរទូន្មាន ដែលទម័កដំរី បានទូន្មានហើយ រមែង​ស្ទុះ ទៅ​កាន់​ទិស​ខាងកើតក្ដី ខាងលិចក្ដី ខាងជើងក្ដី ខាងត្បូងក្ដី តែម្ដងបាន ។ ម្នាលភិក្ខុទាំងឡាយ សេះគួរទូន្មាន ដែល​ទម័កសេះ បានទូន្មាន ហើយរមែង ស្ទុះទៅកាន់ទិសខាងកើតក្ដី ខាងលិចក្ដី ខាងជើងក្ដី ខាង​ត្បូងក្ដី តែម្ដងបាន ។ ម្នាលភិក្ខុទាំងឡាយ គោគួរទូន្មាន ដែលទម័ក គោបានទន្មាន ហើយ រមែង​ស្ទុះ​ទៅ​កាន់ទិសខាងកើតក្ដី ខាងលិចក្ដី ខាងជើងក្ដី ខាងត្បូងក្ដី តែម្ដងបាន ។ ម្នាលភិក្ខុទាំងឡាយ ឯបុរស​គួរ​ទូន្មាន ដែលព្រះតថាគត ជាអរហន្ដ-សម្មាសម្ពុទ្ធ បានទូន្មានហើយ រមែង​ស្ទុះ​​ទៅកាន់ទិសទាំង ៨ បាន គឺបុគ្គល បាននូវរូបជ្ឈាន តែងមើល ឃើញនូវរូបទាំងឡាយ នេះជាទិស ទី ១ ។ បុគ្គល​មិនបាន​សំគាល់​នូវ​រូបខាងក្នុង តែង ឃើញនូវរូបខាងក្រៅទាំងឡាយ នេះជាទិស ទី ២ ។ បុគ្គល បង្អោន​ចិត្តទៅកាន់ អារម្មណ៍ ថា (នេះ) ល្អដូច្នេះ នេះជាទិស ទី ៣ ។ បុគ្គល ព្រោះ​កន្លង​នូវ​រូប​សញ្ញា​ដោយ​ប្រការ​ទាំងពួង ព្រោះអស់បដិឃសញ្ញា ព្រោះលែងធ្វើទុក​ក្នុងចិត្តនូវនានត្តសញ្ញា ក៏បាន​ដល់​នូវ​អាកាសា​នញ្ចាយ​តនជ្ឈាន ដោយធ្វើទុកក្នុងចិត្ត​ថា អាកាសមិនមាន ទីបំផុតដូច្នេះ ប្រព្រឹត្តនៅគ្រប់ ឥរិយាបថទាំង ៤ នេះជាទិស ទី ៤ ។ បុគ្គល ព្រោះកន្លងនូវ អាកាសានញ្ចាយតនជ្ឈាន ដោយប្រការទាំងពួង ក៏បានដល់ នូវ​វិញ្ញាណញ្ចាយតនជ្ឈាន ដោយធ្វើទុកក្នុងចិត្តថា វិញ្ញាណមិនមានទី បំផុតដូច្នេះ ប្រព្រឹត្ត​នៅគ្រប់​ឥរិយាបទ​ទាំង ៤ នេះជាទិស ទី ៥ ។ បុគ្គល ព្រោះកន្លងនូវវិញ្ញាណញ្ចាយតនជ្ឈាន ដោយប្រការទាំងពួង ក៏​បាន​ដល់នូវ អាកិញ្ចញ្ញាយតនជ្ឈាន ដោយអ្វីទុកក្នុងចិត្តថា អ្វីតិចតួចមិនមាន ដូច្នេះ ប្រព្រឹត្ត​នៅ​គ្រប់​ឥរិយាបថ ទាំង ៤ នេះ​ជាទិស ទី ៦ ។ បុគ្គលព្រោះកន្លងនូវ អាកិញ្ចញ្ញាយតនជ្ឈាន ដោយប្រការ ទាំងពួង ក៏បានដល់នូវនេវសញ្ញានា-សញ្ញាយតនជ្ឈាន ប្រព្រឹត្តនៅគ្រប់ឥរិយាបថទាំង ៤ នេះជាទិស ទី ៧ ។ បុគ្គលព្រោះកន្លងនូវនេវសញ្ញានាសញ្ញាយតនជ្ឈាន ដោយប្រការទាំងពួង ក៏បានដល់​នូវសញ្ញាវេទ​យិត​និរោធ ប្រព្រឹត្តនៅគ្រប់ឥរិយាបថទាំង ៥ នេះ ជា ទិស ទី ៨ ។ ម្នាលភិក្ខុទាំងឡាយ ឯ​បុរស​គួរ​ទូន្មាន ដែល​ព្រះតថាគត ជា​អរហន្ដសម្មាសម្ពុទ្ធ បានទូន្មានហើយ រមែងស្ទុះ​ ទៅ​កាន់​ទិសទាំង ៨ ។ ពាក្យ ណាថា បុគ្គលនោះ តថាគតហៅថា ជាសារថីអ្នកទូន្មាននូវបុរស ជា​អាចារ្យ​​ប្រសើរ ជាងអាចារ្យទូន្មាននូវ វាហនៈមាន ដំរីជាដើម ដូច្នេះ តថាគត បានពោលហើយ ពាក្យនុ៎ះ តថាគត​ពោលព្រោះអាស្រ័យនូវហេតុនេះឯង ។ លុះព្រះមានព្រះភាគ ទ្រង់សំដែង ព្រះសូត្រចប់ហើយ ភិក្ខុ​​ទាំង​នោះ ក៏មាន ចិត្តរីករាយត្រេកអរ រីករាយ ចំពោះភាសិត របស់ព្រះមានព្រះភាគ ។</p>
        <p>ចប់ សឡាយតនវិភង្គសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
