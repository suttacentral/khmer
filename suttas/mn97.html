<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn97' lang='km'>
        <header>
            <ul>
            </ul>
            <h1>ធនពានិសូត្រ​ទី៧</h1>
        </header>
        <p><a class='ref km' id='km89' href='#km89'>៨៩</a>ខ្ញុំបានសា្តប់យ៉ាងនេះ ។ សម័យមួយ​ ព្រះមាន​ព្រះភាគ​ទ្រង់គង់​នៅ​ក្នុង​វត្តវឡុវ័ន​​ ​ជាកលន្ទកនិវាបស្ថាន ទៀបក្រុងរាជគ្រឹះ ។ សម័យនោះ​ឯង ព្រះសារីបុត្រ​មានអាយុ ត្រាច់ទៅកាន់ចារិក​ ក្នុងទក្ខិណគិរិជនបទ ​ជា​មួយ​នឹងភិក្ខុសង្ឈច្រើនរូប ។ គ្រានោះ មានភិក្ខុមួយរូប នៅចាំវស្សា​ក្នុង​ក្រុង​រាជ​​គ្រីះ​ រួចហើយក៏ចូលទៅ​រក​ព្រះសារីបុត្រ​មានអាយុ​ ឯ​ទក្ខិណាគិរិជនបទ​លុះចូល​ទៅដល់ហើយ​ ក៏និយាយរាក់​ទាក់ជាមួយ នឹងព្រះសារីបុត្រមាន​អាយុ លុះបពា្ចប់ពាក្យដែលគួររាក់ទាក់នឹងគួររីករាយហើយ ​ក៏អង្គុយក្នុងទីដ៏​សមគួរ​​ ។</p>
        <p><a class='ref km' id='km90' href='#km90'>៩០</a>ព្រះសារីបុត្រមានអាយុ បានសួរភិក្ខុនោះ ដែលអង្គុយក្នុង​ទីដ៏​សម​គួរយ៉ាងនេះថា មា្នលអាវុសោ​ ព្រះមានព្រះភាគ មិនមានអាពាធទាំង​មាន​​ព្រះកាយពលទេឬ ។​ មា្នលអាវសោ ព្រះមានព្រះភាគមិនមានអាពាធ​ ទាំងមានព្រះកាយពលទេ ។ មា្នលអាវុសោ ចំណែកខាងភិក្ខុសង្ឈ មិន​មាន​រោគទាំងមានកម្លាំងទេឬ ។ ម្នាលអាវុសោ ភិក្ខុសង្ឈ មិនមានរោគ ទាំង​មាន​កម្លាំងដែរ ។​​ មា្នលអាវុសោ ក្នុងស្រុកគណ្ឌុលបាលទ្វារា១) ក្នុងក្រុងរាជ​គ្រឹះ​នុ៎ះ មានព្រាហ្មណ៍ ឈ្មោះធនញ្ជនិ ម្នាលអាវុសោ ធនញ្ជនិព្រាហ្មណ៏ (នោះ) មិនមាន​រោគ ទាំងមានកម្លាំង ដែរឬ ។ មា្នលអាវុសោ ឯធនញ្ជានិព្រាហ្មណ៍ មិនមាន​រោគ ទាំងមានកម្លាំងដែរ ។ មា្នលអាវុសោ ចុះធនញ្ជានិព្រាហ្មណ៍ មិន​ប្រហែស​ធេ្វសទេឬ ។ មា្នលអាវុសោ សេចក្កីមិនធេ្វសប្រហែស របស់​ធនញ្ជានិព្រាហ្មណ៍ មានពីណា មា្នល​អាវុសោ ព្រោះធនញ្ជានិព្រាហ្មណ៍ អាង​ព្រះរាជា​ក៏រឹបជាន់ពួកព្រាហ្មណ៍ នឹង​គហបតី អាងពួកព្រាហ្មណ៍នឹង​គហបតី ក៏បោកប្រាស់ព្រះរាជាឯភិរិយារបស់គាត់ មានសទា្ធ ដែលគាត់នាំ​មកអំពី​ត្រកូល​មានសទា្ធ នាងនោះក៏ធើ្វកាលកិរិយាទៅហើយ ភិរិយាឯទៀត​ដែល​គាត់នាំមកអំពីត្រកូល មិនមានសទ្ធា ក៏ជាស្រ្តីមិនមានសទ្ធា ។ ម្នាល​អាវុសោ យើងបានឮថា ធនញ្ផានិព្រាហ្មណ៍មានសេចក្ដីប្រហែសធ្វេស ឈ្មោះ​ថា​​​​​​បាន​ឮដំណឹងមិន​ល្អហើយ ធ្វើដូចម្ដេចហ្ន៎ យើងនឹងបានជួប​ធនញ្ផានិ​ព្រាហ្មណ៍​ម្ដងទៅអេះ ធ្វើម្ដេចហ្ន៎ នឹងបាននិយាយចរចាម្ដង ទៅអេះ ។ ទើបព្រះសារីបុត្រ​មានអាយុ នៅតាមសប្បាយក្នុង​ទក្ខិណាគីរី ហើយចេញទៅកាន់ចារិក​ សំដៅ​ទៅ​ត្រង់ក្រុង​រាជគ្រឹះ​ កាលត្រាច់ទៅកាន់​ចារិកតាម​​លំដាប់ ក៏បានដល់ទៅ​ក្រុង​​​រាជ​គ្រឹះនោះ ។</p>
        <p><a class='ref km' id='km91' href='#km91'>៩១</a>សេចក្តីដំណាលថា ព្រះសារីបុត្រមានអាយុ នៅអាស្រ័យក្នុង​វត្ត​វេឡុវ័ន ជាកលន្ទកនិវាបស្ថាន ជិតក្រុងរាជគ្រឹះនោះ ។ គ្រានោះ ព្រះសារីបុត្រ​មានអាយុ ស្លៀកស្បង់ទ្រង់បាត្រចីវរក្នុងបុព្វណ្ហសម័យ ចូល​ទៅ​កាន់​ក្រុងរាជគ្រឹះ ។ ជួនសម័យ​នោះឯង ធនញ្ជានិព្រាហ្មណ៍ ឲ្យពួក​មនុស្ស​រូតទឹកដោះគោទាំងឡាយ ក្នុងឃ្នងគោនាខាងក្រៅនគរ ។ គ្រានោះ ព្រះសារីបុត្រ​​មានអាយុ ចូលទៅបិណ្ឌបាតក្នុងក្រុង​រាជគ្រឹះ កាលត្រឡប់​ពី​បិណ្ឌបាត ក្នុងពេលខាងក្រោយនៃភត្ត ក៏ចូលទៅរកធនញ្ជានិ​ព្រាហ្មណ៍ ។ ធនញ្ជានិព្រាហ្មណ៍ បានឃើញព្រះសារីបុត្រមានអាយុ កំពុងនិមន្តមក​អំពីចម្ងាយ ក៏ដើរចូលទៅរកព្រះសារីបុត្រមានអាយុ លុះចូលទៅដល់​ហើយ និយាយ​​នឹងព្រះសារីបុត្រ​​មានអាយុ យ៉ាងនេះថា បពិត្រព្រះសារីបុត្រ​ដ៏​ចម្រើន សូមលោកនិមន្ត​មក​ណេះបនិ្តច សូមព្រះសារីបុត្រឆាន់ទឹកដោះ​សិន ទម្រាំដល់ភត្តកាល ។ ម្នាលព្រាហ្មណ៍កុំឡើយថ្ងៃនេះ​​ អាត្មាធ្វើភត្តកិច្ចរួច ហើយ អាត្មានឹងទៅនៅសម្រាក​ក្នុងវាលាថ្ងៃឯម្លប់ឈើឯណោះ អ្នកត្រូវ​មក​​​ក្នុង​ទីនោះ ។ ឯធនញ្ជានិព្រាហ្មណ៍ ក៏ទទួលស្តាប់ព្រះសារីបុត្រមានអាយុថា ករុណា លោកដ៏ចម្រើន ។ ពេលនោះ ធនញ្ជានិព្រាហ្មណ៍ បរិភោគក្នុងវេលា​ព្រឹក​រួចហើយ ដល់ពេល​ជាខាងក្រោយនៃភត្ត ក៏ចូលទៅរក​ព្រះសារីបុត្រ​មាន​អាយុ លុះចូលទៅសល់ហើយ ក៏​រាក់ទាក់ជាមួយព្រះសារីបុត្រមាន​អាយុ លុះបញ្ចប់ពាក្យគួររាក់ទាក់នឹងគួររលឹកហើយ ក៏អង្គុយ​ក្នុងទីសមគួរ ។ </p>
        <p><a class='ref km' id='km92' href='#km92'>៩២</a>ព្រះសារីបុត្រមានអាយុ បាននិយាយនឹងធនញ្ជានិព្រាហ្មណ៍ ដែលអង្គុយក្នុងទីសមគួរហើយ យ៉ាងនេះថា ម្នាលធនញ្ជានិអ្នកជាបុគ្គល​មិនប្រហែសធ្វេសទេឬ ។ បពិត្រព្រះសារីបុត្រដ៏ចម្រើន​ សេចក្តីមិន​ប្រហែស​ធ្វេសរបស់យើង នឹងមានមកពីណា ព្រោះយើងត្រូវចិញ្ចឹម​មាតាបិតា ត្រូវចិញ្ចឹមកូនប្រពន្ធ​ ត្រូវចិញ្ចឹមខ្ញុំនឹងបុរសអ្នកធ្វើការ ត្រូវធ្វើកិច្ច​​របស់​មិត្រអាមាត្យ ដល់ពួកមិត្រអាមាត្រ ត្រូវធ្វើកិច្ចរបស់ញាតិ​សាលោហិត ដល់ពួកញាតិសាលោហិត ត្រូវធ្វើកិច្ចរបស់ភ្ញៀវ​ ដល់ពួកភ្ញៀវ ត្រូវធ្វើកិច្ច​របស់បុព្វបេត ដក់ពួកបុព្វបេត ត្រូវធ្វើកិច្ចរបស់ទេវតា ដល់ពួកទេវតា ត្រូវធ្វើ​រាជកិច្ច​ដល់ព្រះរាជា សូម្បីកាយនេះ យើងក៏ត្រូវចិញ្ចឹមឲ្យធាត់ធំចម្រើន ។ </p>
        <p><a class='ref km' id='km93' href='#km93'>៩៣</a>ម្នាលធនញ្ជានិ អ្នកយល់សេចក្តីនោះដូចម្តេច បុគ្គលពួកខ្លះ​ក្នុង​លោកនេះ ប្រព្រឹត្តខុសគន្លងធម៌ ប្រព្រឹត្តមិនស្មើ ព្រោះហេតុមាតា​បិតា ពួកនិរយបាល ទង់ទាញបុគ្គលនោះទៅទម្លាក់ក្នុងនរក ព្រោះហេតុតែ​ការ ប្រព្រឹត្តខុសធម៌ ប្រព្រឹត្តមិនស្មើ តើបុគ្គលនោះគួរអង្វរថា ខ្ញុំបានជាអ្នក​ប្រព្រឹត្ត​ខុសធម៌ ប្រព្រឹត្តមិនស្មើ ព្រោះហេតុមាតាបិតា សូមកុំឲ្យពួក​និរយបាល ទង់ទាញខ្ញុំទៅនរកឡើយ ដូច្នេះបានដែរ​ឬ ឬក៏មាតាបិតា អង្វរ ដើម្បី​​អ្នក​នោះ​ថា កូននោះបានជាប្រព្រឹត្តខុសធម៌ ប្រព្រឹត្តមិនស្មើ ព្រោះ​ហេតុ​យើង​ទាំងឡាយ សូមកុំឲ្យពួកនិរយបាលនាំយកវា ទៅទម្លាក់ក្នុងនរក​ឡើយ ដូចច្នេះបានដែរឬ ។ បពិត្រព្រះសារីបុត្រដ៏ចម្រើន ដំណើរនេះ មិន​បាន​​​ជាដាច់ខាត បើទុកជាយ៉ាងនោះ​ ក៏ពួកនិរយបាលនៅតែទម្លាក់បុគ្គល កំពុងកន្ទក់កន្ទញនោះទៅក្នុងនរកពុំខាន ។</p>
        <p><a class='ref km' id='km94' href='#km94'>៩៤</a>ម្នាលធនញ្ជានិ អ្នកយល់សេចក្តីនោះដូចមេ្តច បុគ្គលពួកខ្លះ ក្នុង​លោក​នេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុកូន​ប្រពន្ធ ពួក​និរយបាល​ទង់ទាញ​បុគ្គលនុ៎ះ ទៅទម្លាក់ក្នុងនរក ព្រោះហេតុតែការប្រព្រឹត្តិ​ខុសធម៌ ប្រព្រឹត្តិមិនស្មើ អ្នកនោះគួរអង្វរថាខ្ញុំបានជាប្រព្រឹត្តខុសធម៌ ប្រព្រឹត្ត​​​​​មិន​ស្មើ ព្រោះហេតុតែកូនប្រពន្ធ​សូម​កុំឲ្យពួកនិរយ​បាល ទង់ទាញ​ខ្ញុំទៅ​ទម្លាក់ក្នុងនរកឡើយ ដូច្នេះបានដែរឬ ឬក៏​កូននឹងប្រពន្ធ អ្នកនោះ​អង្វរ​ថា អ្នកនុ៎ះបានជាប្រព្រឹត្តខុសធម៌ ប្រព្រឹត្តមិនស្មើ ព្រោះហេតុយើង​ទាំងឡាយ សូមកុំឲ្យពួកនិរយ​បាល ទង់ទាញអ្នកនោះទៅទម្លាក់ក្នុងនរក​ឡើយ ដូច្នេះបានដែរឬ ។ បពិត្រព្រះសារីបុត្រដ៏ចម្រើន ដំណើរនេះ មិនបាន​ជា​ដាច់ខាត បើទុកជាយ៉ាងនោះក៏គង់តែពួកនិរយបាល ទម្លាក់អ្ន​ក​ដែល​​​កំពុងកន្ទក់កនេ្ទញនោះទៅក្នុងនរកពុំខាន ។</p>
        <p><a class='ref km' id='km95' href='#km95'>៩៥</a>ម្នាលធនញ្ជានិ អ្នកយល់សេចក្តីនោះដូចម្តេច បុគ្គលពួកខ្លះ ក្នុងលោកនេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុទាសៈ នឹងបុរស​ជាកម្មករ ពួកនិរយបាលទង់ទាញបុគ្គលនោះទម្លាក់ទៅក្នុងនរក ព្រោះ​ហេតុ​តែ​ការប្រព្រឹត្តខុសធម៌ ប្រព្រឹត្តមិន​ស្មើ បុគ្គលនោះគួរ​អង្វរថាខ្ញុំបាន​​ជា ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុ​តែទាសៈនឹង​បុរសជាកម្មករ​ សូម​កុំឲ្យពួកនិរយបាល ទង់ទាញខ្ញុំទៅទម្លាក់ក្នុងនរកឡើយ ដូច្នេះបាន​ដែរឬ ឬក៏ទាសៈនឹងបុរសជាកម្មកររបស់បុគ្គលនោះគួរអង្វរថា ចៅហ្វាយ​ខ្ញុំនុ៎ះ​បាន​ជា​ប្រព្រឹត្តខុសធម៌ ប្រព្រឹត្តមិនស្មើធម៌ ព្រោះហេតុតែយើងទាំង​ឡាយ សូមកុំ​ឲ្យពួកនិរយបាល​ទម្លាក់​ចៅហ្វាយខ្ញុំ នោះទៅក្នុងនរកឡើយ ដូច្នេះ​បាន​ដែរឬ ។ បពិត្រព្រះសារីបុត្រដ៏ចម្រើន ដំណើរនេះ មិនបានជាដាច់ខាត បើទុក​ជាយ៉ាងនោះ ពួកនិរយបាលក៏នៅតែទម្លាក់ អ្នកដែល​កំពុង​​កន្ទក់​កន្ទេញ​​​​​នោះ ទៅក្នុងនរកពុំខាន ។</p>
        <p><a class='ref km' id='km96' href='#km96'>៩៦</a>ម្នាលធនញ្ជានិ អ្នកយល់សេចក្តីនោះដូចមេ្តច បុគ្គលពួកខ្លះ ក្នុងលោក​នេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុមិត្រ​អាមាត្យ​ទាំងឡាយ ពួកនិរយបាលទង់ទាញបុគ្គលនោះទម្លាក់ទៅក្នុងនរក ព្រោះ​ហេតុ​តែការប្រព្រឹត្តខុសធម៌ ប្រព្រឹត្តមិនស្មើ បុគ្គលនោះគួរអង្វរថា​​ ខ្ញុំជាបាន​ប្រព្រឹត្ត​ខុសធម៌ ប្រព្រឹត្តមិនស្មើ ព្រោះហេតុមិត្រអាមាត្យ​ទាំងឡាយ សូមកុំ​ឲ្យពួក​និរយបាលទម្លាក់ខ្ញុំទៅក្នុងនរកឡើយ យ៉ាងនេះបានដែរឬ ឬក៏ពួក​មិត្រ​​អាមាត្យ របស់បុគ្គលនោះគួរអង្វរថា អ្នកនុ៎ះបានជា​ប្រព្រឹត្តខុសធម៌ ប្រព្រឹត្ត​​​មិនស្មើធម៌ ព្រោះហេតុយើងទាំងឡាយ ​សូមកុំឲ្យពួកនិរយ​បាល​ទម្លាក់​ អ្នកនោះទៅក្នុងនរកឡើយ យ៉ាង​នេះ​​បានដែរឬ ។ បពិត្រ​ព្រះសារីបុត្រ​​​​ដ៏ចម្រើន ដំណើរនេះ មិនបានជាដាច់ខាត បើទុកជា​យ៉ាងនោះ ពួក​​​និរយបាលក៏នៅ​តែទម្លាក់អ្នកដែលកំពុងកន្ទក់កន្ទេញនោះ ទៅក្នុងនរក​ពុំ​ខាន ។</p>
        <p><a class='ref km' id='km97' href='#km97'>៩៧</a>ម្នាលធនញ្ជានិ អ្នកយល់សេចក្តីនោះដូចមេ្តច បុគ្គលពួកខ្លះ ក្នុងលោកនេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុញាតិ​សាលោហិត​ទាំងឡាយ ពួក​និរយបាល​ទង់ទាញបុគ្គលនោះទម្លាក់ទៅក្នុងនរក ព្រោះ​ហេតុ​​តែ​ការប្រព្រឹត្តខុសធម៌ ប្រព្រឹត្តមិនស្មើ អ្នកនោះគួរអង្វរថា ខ្ញុំបាន​ជា​ប្រព្រឹត្ត​​ខុសធម៌ ប្រព្រឹត្តមិនស្មើ ព្រោះហេតុ​ញាតិសាលោហិត​​ទាំងឡាយ សូមកុំ​ឲ្យពួក​និរយបាល ទម្លាក់ខ្ញុំក្នុងនរកឡើយ ដូច្នេះបានដែរឬ ឬក៏ពួក​ញាតិសាលោហិត របស់អ្នកនោះគួរអង្វរថា អ្នកនុ៎ះបានជាប្រព្រឹត្ត​ខុសធម៌ ប្រព្រឹត្តមិនស្មើ ព្រោះហេតុតែយើងទាំងឡាយ សូមកុំឲ្យ​ពួក​និរយបាល​ទ​ម្លាក់អ្នកនុ៎ះ​ក្នុង​​នរក​​ឡើយ យ៉ាងនេះបានដែរឬ ។ បពិត្រ​ព្រះសារីបុត្រ​​​ដ៏ចម្រើន ដំណើរនេះ មិនបាន​ជាដាច់ខាត បើទុកជាយ៉ាងនោះ ក៏គង់​តែពួកនិរយបាលទម្លាក់អ្នកដែលកំពុងកន្ទក់កន្ទេញ​នោះ ទៅក្នុងនរក​ដែរ ​។</p>
        <p><a class='ref km' id='km98' href='#km98'>៩៨</a>ម្នាលធនញ្ជានិ អ្នកយល់សេចក្តីនោះដូចមេ្តច បុគ្គលពួកខ្លះ ក្នុងលោកនេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុភ្ញៀវទាំងឡាយ ពួកនិរយបាល​ ទង់ទាញអ្នកនោះទម្លាក់ទៅក្នុងនរក​ ព្រោះហេតុតែការ​ប្រព្រឹត្តខុសធម៌ ប្រព្រឹត្តមិនស្មើ អ្នកនោះគួរ​អង្វរថា ខ្ញុំបានជាប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែ​ភ្ញៀវទាំងឡាយ សូមកុំឲ្យពួក​និរយ​​បាល​ទម្លាក់​ខ្ញុំ​ទៅ​ក្នុងនរកឡើយ ដូច្នេះបានដែរឬ ឬក៏ពួកភ្ញៀវរបស់អ្នកនោះគួរ​អង្វរ​ថា អ្នកនុ៎ះឯងបានជាប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែ​យើង​ទាំងឡាយ សូមកុំឲ្យពួកនិរយបាល ទម្លាក់អ្នកនោះទៅក្នុងនរក​ឡើយ ដូច្នេះ​បាន​ដែរឬ ។ បពិត្រព្រះ​សារីបុត្រដ៏ចម្រើន ដំណើរនេះ មិនបានជាដាច់ខាត បើទុក​ជាយ៉ាង​នោះ ពួកនិរយបាល ក៏នៅ​ទម្លាក់អ្នកដែលកំពុង​កន្ទក់​កន្ទេញ​នោះ ទៅក្នុងនរកនោះពុំខាន ។</p>
        <p><a class='ref km' id='km99' href='#km99'>៩៩</a>ម្នាលធនញ្ជានិ អ្នកយល់សេចក្តីនោះដូចមេ្តច បុគ្គលពួកខ្លះ ក្នុងលោក​នេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុបុព្វបេតៈ​ទាំងឡាយ ពួកនិរយ​បាល​​ ទង់ទាញ​​មនុស្សនោះទម្លាក់ទៅក្នុងនរក ព្រោះ​ហេតុតែការប្រព្រឹត្ត​​​ខុសធម៌ ប្រព្រឹត្តមិនស្មើ បុគ្គលនោះគួរអង្វរថា ខ្ញុំជា​ប្រព្រឹត្ត​ខុសធម៌ ប្រព្រឹត្ត​មិន​ស្មើ ព្រោះហេតុបុព្វបេតៈទាំងឡាយ សូមកុំឲ្យ​ពួក​​​និរយបាលទម្លាក់ខ្ញុំទៅ​ក្នុងនរកឡើយ ដូច្នេះបានដែរឬ ឬក៏ពួក​បុព្វបេតៈ​របស់​អ្នកនោះ អង្វរថា មនុស្សនោះបានជាប្រព្រឹត្ត​ខុសធម៌ ប្រព្រឹត្តមិនស្មើ ព្រោះ​ហេតុ​តែយើងទាំង​ឡាយ សូមកុំឲ្យពួកនិរយបាលទម្លាក់អ្នកនោះ​ទៅ​ក្នុង​នរក​ឡើយ ដូច្នេះបានដែរឬ ។ បពិត្រព្រះសារីបុត្រ​ដ៏ចម្រើន ដំណើរនេះ​មិន​បាន​ជាដាច់ខាត បើទុកជាយ៉ាងនោះ ពួកនិរយបាល ក៏នៅតែទម្លាក់អ្នក​ដែលកំពុងកន្ទក់កន្ទេញនោះ ទៅក្នុងនរកដែរ ។</p>
        <p><a class='ref km' id='km100' href='#km100'>១០០</a>ម្នាលធនញ្ជានិ អ្នកយល់សេចក្តីនោះដូចមេ្តច បុគ្គលពួកខ្លះ ក្នុងលោក​នេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុទេវតាទាំងឡាយ ពួក​និរយ​បាល​ ទង់ទាញអ្នក​នោះទម្លាក់ទៅក្នុងនរក ព្រោះហេតុតែការ ប្រព្រឹត្ត​ខុសធម៌ ប្រព្រឹត្តមិនស្មើ បុគ្គលនោះ​គួរអង្វរថា ខ្ញុំបានជា​ប្រព្រឹត្ត​ខុស​ធម៌ ប្រព្រឹត្តមិនស្មើ ព្រោះហេតុទេវតាទាំងឡាយ សូមកុំឲ្យ​ពួកនិរយបាល ទម្លាក់​​ខ្ញុំទៅក្នុងនរកឡើយ ដូច្នេះបានដែរឬ ឬក៏ពួកទេវតារបស់អ្នកនោះ គួរអង្វរ​ថា បុគ្គលនុ៎ះ បានជាប្រព្រឹត្តខុសធម៌ ប្រព្រឹត្ត​មិនស្មើ ព្រោះហេតុ​តែ​យើង​ទាំង​ឡាយ សូមកុំឲ្យពួកនិរយបាលទម្លាក់អ្នកនោះ ទៅក្នុង​នរកឡើយ ដូច្នេះបានដែរឬ ។ បពិត្រព្រះសារីបុត្រដ៏ចម្រើន ដំណើរនេះ មិនបានជា​ដាច់​ខាត បើទុកជាយ៉ាងនោះពួកនិរយបាល ក៏នៅតែទម្លាក់អ្នកដែល កំពុងកន្ទក់​កន្ទេញ​​នោះទៅក្នុងនរកដែរ ។​ </p>
        <p><a class='ref km' id='km101' href='#km101'>១០១</a>ម្នាលធនញ្ជានិ អ្នកយល់សេចក្តីនោះដូចមេ្តច មនុស្សពួកខ្លះ ក្នុងលោកនេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែព្រះរាជា ពួក​និរយបាលក៏​ទង់ទាញយកមនុស្សនោះ ទម្លាក់ទៅក្នុងនរក ព្រោះហេតុ​តែ​ការប្រព្រឹត្តខុសធម៌ ប្រព្រឹត្តមិនស្មើ មនុស្សនោះត្រូវបានពាក្យប្រកែកថា ខ្ញុំបាន​ជា​ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែព្រះរាជា សូមកុំឲ្យ​ពួក​​និរយបាល​ទម្លាក់ខ្ញុំក្នុងនរកឡើយ ដូច្នេះ​ដែរឬ ឬក៏ព្រះរាជារបស់​អ្នក​នោះ ត្រូវបានសេចក្តីហាមប្រាមថា មនុស្សនោះបានជា​ប្រព្រឹត្តខុសធម៌ ប្រព្រឹត្ត​​មិនស្មើ ព្រោះហេតុតែយើង សូមកុំឲ្យពួកនិរយបាល ទម្លាក់​អ្នកនោះ​​ក្នុងនរកឡើយ ដូច្នេះដែរឬ ។ បពិត្រព្រះសារីបុត្រ​ដ៏​ចម្រើន​ ដំណើរ​នេះ មិនបានជាដាច់ខាត បើទុកជាយ៉ាងនោះ ពួកនិរយបាល ក៏​នៅតែ​ទម្លាក់​អ្នក​ដែល​កំពុងកន្ទក់កន្ទេញនោះ ទៅក្នុងនរកដែរ ។</p>
        <p><a class='ref km' id='km102' href='#km102'>១០២</a>ម្នាលធនញ្ជានិ អ្នកយល់សេចក្តីនោះដូចមេ្តច មនុស្សពួកខ្លះ ក្នុងលោក​នេះ ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែចិញ្ចឹម​កាយ​ឲ្យធាត់ធំចម្រើន ពួកនិរយបាល ចាប់ទាញមនុស្សនោះ​ទម្លាក់​ក្នុង​នរក ព្រោះហេតុតែការប្រព្រឹត្ត​ខុសធម៌ ប្រព្រឹត្តមិនស្មើ មនុស្សនោះ​ត្រូវ​បាន​សេចក្តី​​​​អង្វរថា ខ្ញុំបានជាប្រព្រឹត្តខុសធម៌ ប្រព្រឹត្តមិនស្មើ ព្រោះហេតុ​តែ​ការចិញ្ចឹមកាយឲ្យធាត់ធំចម្រើន សូមកុំឲ្យពួកនិរយ​បាល ​ទម្លាក់ខ្ញុំក្នុង​នរក​​ឡើយ ឬក៏ពួកមនុស្សឯទៀតរបស់នោះ ត្រូវបានសេចក្តី​ជួយអង្វរថា​ មនុស្ស​នោះបានជាប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែការ​ចិញ្ចឹមកាយ​ឲ្យធាត់ធំចម្រើន សូមកុំឲ្យពួកនិរយបាល ទម្លាក់​អ្នកនោះ​ក្នុង​​នរក​ឡើយ ដូច្នេះបានដែរឬ ។ បពិត្រព្រះសារីបុត្រដ៏ចម្រើន ដំណើរនេះ មិនបានជា​ដាច់​ខាត បើទុកជាយ៉ាងនោះ ពួកនិរយបាល ក៏នៅតែទម្លាក់អ្នក​ដែល កំពុងកន្ទក់កន្ទេញនោះក្នុងនរកដែរ ។</p>
        <p><a class='ref km' id='km103' href='#km103'>១០៣</a>ម្នាលធនញ្ជានិ អ្នកយល់សេចក្តីនោះ ដូចមេ្តច មនុស្សដែល​ប្រព្រឹត្ត​ខុសធម៌ ប្រព្រឹត្តមិនស្មើ ព្រោះហេតុ​មាតាបិតាទាំងឡាយក្តី មនុស្ស​ដែល​​​​​​​​​​ប្រព្រឹត្ត​ត្រូវធម៌ ប្រព្រឹត្ត​ស្មើ ព្រោះហេតុតែមាតានិងបិតាទាំងឡាយក្តី​ អំពើណា​ប្រសើរជាង ។ បពិត្រព្រះសារី​បុត្រដ៏ចម្រើន មនុស្សដែល​ប្រព្រឹត្ត​ខុសធម៌ ប្រព្រឹត្តមិនស្មើ ព្រោះហេតុ​មាតាបិតា អំពើនោះ​មិនប្រសើរទេ បពិត្រ​ព្រះសារីបុត្រដ៏ចម្រើន មនុស្សដែលប្រព្រឹត្ត​ត្រូវធម៌ ប្រព្រឹត្តស្មើ ព្រោះ​ហេតុ​មាតាបិតាអំពើនោះឯង ទើបឈ្មោះថា ប្រសើរក្នុង​ហេតុនុ៎ះ បពិត្រ​ព្រះសារីបុត្រ​​ដ៏ចម្រើន (​ព្រោះថា) ប្រព្រឹត្តត្រូវធម៌ និងការប្រព្រឹត្តស្មើ ប្រសើរ​ជាង​ការប្រព្រឹត្តិខុសធម៌ និងការប្រព្រឹត្តមិនស្មើ ។ ម្នាលធនញ្ជានិ ការងារ​ទាំងឡាយ​​​ដទៃ ដែលត្រូវធម៌ ប្រកបដោយ​ហេតុ ដែលពួកមនុស្ស​អាច​ចិញ្ចឹម​​​មាតា​បិតា​បានផង មិនធ្វើបាបកម្មផង អាចប្រតិបត្តិនូវ​បដិបទាជា​ហេតុ​​ឲ្យ​កើត​បុណ្យផង មានដែរតើ ។</p>
        <p><a class='ref km' id='km104' href='#km104'>១០៤</a>ម្នាលធនញ្ជានិ អ្នកយល់សេចក្តីនោះ ដូចមេ្តច មនុស្សដែល​ប្រព្រឹត្ត​ខុសធម៌ ប្រព្រឹត្តមិនស្មើ ព្រោះតែកូននិងប្រពន្ធក្តី​ មនុស្សដែល​ប្រព្រឹត្ត​​ត្រូវ​ធម៌ ប្រព្រឹត្តស្មើ ព្រោះតែកូននិងប្រពន្ធក្តី អំពើណាប្រសើរជាង ។ បពិត្រ​ព្រះសារីបុត្រដ៏ចម្រើន មនុស្សដែល​ប្រព្រឹត្ត​​ខុសធម៌ ប្រព្រឹត្តមិនស្មើ ព្រោះ​តែកូន​និងប្រពន្ធ អំពើនោះមិនប្រសើរទេ បពិត្រព្រះសារីបុត្រ​ដ៏​ចម្រើន​​​ ​ចំណែក​ឯមនុស្សដែលប្រព្រឹត្តត្រូវធម៌ ប្រព្រឹត្តស្មើ ព្រោះហេតុ​​តែ​កូននិង​ប្រពន្ធ អំពើនោះឯង ទើបប្រសើរក្នុងហេតុនុ៎ះ បពិត្រព្រះសារីបុត្រ​ដ៏ចម្រើន (ព្រោះថា​) ការប្រព្រឹត្តធម៌ ការប្រព្រឹត្តិស្មើ ត្រូវតែ​ប្រសើរ​ជាង​ការ​ប្រព្រឹត្តិ​​ខុសធម៌ និងការ​ប្រព្រឹត្តមិនស្មើ ។ ម្នាលធនញ្ជានិ ការងារ​ទាំងឡាយ​ដទៃ​ដែល​​ត្រូវធម៌ ប្រកបដោយហេតុ ដែលពួកមនុស្សអាច​​ចិញ្ចឹមកូននិង​ប្រពន្ធ​​បាន​ផង មិនបាច់ធ្វើបាបកម្មផង អាចប្រតិបត្តិនូវ​បដិបទា ជាហេតុឲ្យ​កើត​​បុណ្យ​បានផង មានដែរតើ ។</p>
        <p><a class='ref km' id='km105' href='#km105'>១០៥</a>ម្នាលធនញ្ជានិ អ្នកយល់សេចក្តីនោះ ដូចមេ្តច មនុស្សដែល​ប្រព្រឹត្ត​ខុសធម៌ ប្រព្រឹត្តមិនស្មើ ព្រោះហេតុតែទាសៈ នឹងបុរសជាកម្មករក្តី មនុស្ស​​ដែល​ប្រព្រឹត្តតាមធម៌ ប្រព្រឹត្តស្មើ ព្រោះហេតុតែទាសៈ នឹងបុរសជា​កម្មករ​​​ក្តី តើអំពើណាប្រសើរជាង ។ បពិត្រ​ព្រះ​សារីបុត្រដ៏ចម្រើន ​មនុស្ស​ដែល​ប្រព្រឹត្ត​​​​​ខុសធម៌ ប្រព្រឹត្តមិនស្មើ ព្រោះហេតុ​តែទាសៈ​នឹងបុរសជាកម្មករ អំពើ​នោះ​​​មិនប្រសើរឡើយ បពិត្រព្រះសារីបុត្រដ៏ចម្រើន មនុស្សដែល​ប្រព្រឹត្ត​​​​​​តាមធម៌ ប្រព្រឹត្តស្មើ ព្រោះហេតុតែទាសៈនឹងបុរសជាកម្មករ អំពើ​នោះ​ឯង ទើបឈ្មោះថា ប្រសើរ ក្នុងហេតុនុ៎ះ បពិត្រព្រះសារីបុត្រ​ដ៏ចម្រើន​(ព្រោះថា) ការប្រព្រឹត្ត​ត្រូវធម៌ ការប្រព្រឹត្តស្មើ ត្រូវតែប្រសើរជាងការ​ប្រព្រឹត្ត​ខុសធម៌ និងការប្រព្រឹត្តមិនស្មើ ។ ម្នាលធនញ្ជានិ ការងារទាំងឡាយឯទៀត​ ដែលត្រូវ​តាមធម៌ ប្រកបដោយហេតុ ដែលពួក​មនុស្សអាចចិញ្ចឹមទាសៈនិង​បុរស​ជាកម្មករបានផង មិនបាច់ធ្វើនូវបាបកម្មផង អាច​ប្រតិបត្តិ​នូវបដិបទា ជាហេតុឲ្យកើតបានបុណ្យផង មានដែរតើ ។</p>
        <p><a class='ref km' id='km106' href='#km106'>១០៦</a>ម្នាលធនញ្ជានិ អ្នកយល់សេចក្តីនោះ ដូចមេ្តច មនុស្សដែល​ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែមិត្រអាមាត្យទាំងឡាយក្តី មនុស្ស​ដែល​ប្រព្រឹត្តត្រូវ​ធម៌ ប្រព្រឹត្តស្មើ ព្រោះហេតុតែមិត្រអាមាត្យ​ទាំងឡាយ​​ក្តី អំពើណា​ប្រសើរជាង ។ បពិត្រ​ព្រះ​​សារីបុត្រដ៏​ចម្រើន ​មនុស្ស​ដែល​ប្រព្រឹត្តខុសធម៌ ប្រព្រឹត្តមិន​ស្មើ ព្រោះហេតុតែមិត្រ​អា​មាត្យ​ទាំងឡាយ អំពើនោះមិនប្រសើរទេ បពិត្រព្រះសារី​បុត្រ​ដ៏ចម្រើន មនុស្សដែលប្រព្រឹត្ត​តាម​ធម៌ ប្រព្រឹត្តស្មើ ព្រោះហេតុតែមិត្រអាមាត្យ​ទាំងឡាយ អំពើនោះ​ឯង​ទើប​បាន​ឈ្មោះ​ថា​ប្រសើរ ក្នុងហេតុនុ៎ះ បពិត្រព្រះសារីបុត្រ​ដ៏ចម្រើន ព្រោះ​ថា​ការប្រព្រឹត្តិត្រូវធម៌ ការប្រព្រឹត្តិ​ស្មើ ត្រូវតែប្រសើរជាងការ​ប្រព្រឹត្តខុសធម៌ និង​ការប្រព្រឹត្តមិនស្មើ ។ ម្នាលធនញ្ជានិ ការងារ​ទាំងឡាយឯទៀត ដែលត្រូវ​ធម៌ ប្រកបដោយហេតុ ដែលមនុស្សទាំងឡាយអាចធ្វើកិច្ចរបស់​មិត្រ​អាមាត្យ​ ដល់​មិត្រអាមាត្យបានផង មិនបាច់ធ្វើបាបកម្មផង អាចប្រតិបត្តិនូវ​បដិបទា ជាហេតុឲ្យកើតបានបុណ្យផង មានដែរតើ ។</p>
        <p><a class='ref km' id='km107' href='#km107'>១០៧</a>ម្នាលធនញ្ជានិ អ្នកយល់សេចក្តីនោះដូចមេ្តច មនុស្សដែល​ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែញាតិសាលោហិទាំងឡាយក្តី មនុស្សដែល​ប្រព្រឹត្ត​ត្រូវធម៌ ប្រព្រឹត្តស្មើ ព្រោះហេតុតែញាតិសាលោហិ​ទាំងឡាយ​​​ក្ដី អំពើណា​ប្រសើរជាង ។ បពិត្រព្រះសារីបុត្រ​ដ៏ចម្រើន ​មនុស្ស​ដែលប្រព្រឹត្តខុសធម៌ ប្រព្រឹត្ត​មិនស្មើ ព្រោះហេតុតែ​ញាតិ​​សាលោហិ​ទាំងឡាយ អំពើនោះមិនប្រសើរទេ បពិត្រព្រះ​សារីបុត្រដ៏ចម្រើន ​មនុស្ស​ដែល​ប្រព្រឹត្តត្រូវធម៌ ប្រព្រឹត្តស្មើ ព្រោះហេតុតែញាតិ​សាលោហិតទាំងឡាយ អំពើ​នោះ​ឯង ទើបឈ្មោះថា ប្រសើរក្នុងហេតុនុ៎ះ បពិត្រព្រះ​សារីបុត្រ​ដ៏ចម្រើន (ព្រោះថា) ការប្រព្រឹត្តត្រូវធម៌ ការប្រព្រឹត្តស្មើ ត្រូវតែប្រសើរ​ជាងការ​ប្រព្រឹត្តិខុសធម៌ និងការប្រព្រឹត្តិមិនស្មើ ។ ម្នាលធនញ្ជានិ ការងារ​ទាំងឡាយឯទៀត ដែលត្រូវធម៌ ប្រកបដោយហេតុ ដែលមនុស្សទាំងឡាយ អាចធ្វើ​នូវ​កិច្ចការ របស់ញាតិសាលោហិត​ ដល់​ញាតិសាលោហិតបានផង មិនបាច់ធ្វើនូវបាបកម្ម​ផង អាចប្រតិបត្តិនូវបដិបទា ជាហេតុឲ្យកើតបាន​បុណ្យ​​ផង មានដែរតើ ។</p>
        <p><a class='ref km' id='km108' href='#km108'>១០៨</a>ម្នាលធនញ្ជានិ អ្នកយល់សេចក្តីនោះ ដូចមេ្តច មនុស្សដែល​ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែភ្ញៀវទាំងឡាយក្តី មនុស្ស​ដែលប្រព្រឹត្តត្រូវធម៌ ប្រព្រឹត្តស្មើ ព្រោះហេតុតែភ្ញៀវទាំងឡាយក្ដី អំពើណា​ប្រសើរ​ជាង ។ បពិត្រព្រះ​សារីបុត្រដ៏ចម្រើន មនុស្សដែលប្រព្រឹត្តខុសធម៌ ប្រព្រឹត្ត​មិនស្មើ ព្រោះហេតុតែ​ភ្ញៀវទាំងឡាយ អំពើនោះមិនប្រសើរទេ បពិត្រ​ព្រះសារីបុត្រដ៏ចម្រើន មនុស្សដែល​ប្រព្រឹត្តត្រូវធម៌ ប្រព្រឹត្តស្មើ ព្រោះ​ហេតុ​​តែ​ភ្ញៀវ​ទាំងឡាយ អំពើនោះ ទើបឈ្មោះថា ប្រសើរក្នុងហេតុ​នុ៎ះ បពិត្រព្រះ​សារីបុត្រដ៏ចម្រើន (ព្រោះថា) ការប្រព្រឹត្តិត្រូវធម៌ ការប្រព្រឹត្តិស្មើ ត្រូវតែប្រសើរ​ជាង ការប្រព្រឹត្តិខុសធម៌ នឹងការប្រព្រឹត្តិមិនស្មើ ។ ម្នាល​ធនញ្ជានិ ការងារទាំងឡាយឯទៀត ដែលត្រូវធម៌ ប្រកបដោយហេតុ ដែល​មនុស្ស​​​ទាំងឡាយ អាចធ្វើនូវកិច្ចការរបស់ភ្ញៀវ ដល់ភ្ញៀវទាំងឡាយបានផង មិនបាច់ធ្វើនូវបាបកម្មផង អាចប្រតិបត្តិនូវបដិបទា ដែល​ជាហេតុឲ្យកើត​ ​​បុណ្យ​​បានផង មានដែរតើ ។</p>
        <p><a class='ref km' id='km109' href='#km109'>១០៩</a>ម្នាលធនញ្ជានិ អ្នកយល់សេចក្តីនោះ ដូចមេ្តច មនុស្សដែល​ប្រព្រឹត្ត​​ខុសធម៌ ប្រព្រឹត្តមិនស្មើ ព្រោះហេតុតែបុព្វបេតៈទាំងឡាយក្តី មនុស្ស​ដែល​​ប្រព្រឹត្តត្រូវធម៌ ប្រព្រឹត្ត​ស្មើ ព្រោះហេតុតែបុព្វបេតៈទាំងឡាយក្ដី អំពើ​ណា​ប្រសើរជាង ។ បពិត្រព្រះសារីបុត្រដ៏​ចម្រើន មនុស្សដែល​ប្រព្រឹត្ត​ខុស​ធម៌ ប្រព្រឹត្តមិនស្មើ ព្រោះហេតុតែបុព្វបេតៈទាំងឡាយ អំពើនោះ មិនប្រសើរ​ទេ បពិត្រព្រះសារីបុត្រដ៏ចម្រើន មនុស្សដែលប្រព្រឹត្តតាមធម៌ ប្រព្រឹត្តស្មើ ព្រោះ​ហេតុ​តែបុព្វបេតៈទាំងឡាយ អំពើនោះ ទើបឈ្មោះថា ប្រសើរ ក្នុងហេតុ​​​​​នុ៎ះ បពិត្រព្រះសារីបុត្រដ៏ចម្រើន (ព្រោះថា​​) ការ​ប្រព្រឹត្តិត្រូវធម៌ ការប្រព្រឹត្តិ​ស្មើ ត្រូវតែ​ប្រសើរ​​ជាងការប្រព្រឹត្តិខុសធម៌ និងការប្រព្រឹត្តិមិន​ស្មើរ ។ ម្នាលធនញ្ជានិ ការងារ​ទាំង​ឡាយ​​ឯទៀត ដែលត្រូវតាមធម៌ ប្រកបដោយ​ហេតុ ដែលមនុស្សទាំងឡាយ អាចធ្វើនូវ​កិច្ចការរបស់​បុព្វបេតៈ ដល់​បុព្វបេតៈ​​ទាំងឡាយបានផង មិនបាច់ធ្វើបាបកម្មផង អាច​ប្រតិបត្តិ​នូវបដិបទា ជាហេតុឲ្យកើតបានបុណ្យផង មានដែរតើ ។</p>
        <p><a class='ref km' id='km110' href='#km110'>១១០</a>ម្នាលធនញ្ជានិ អ្នកយល់សេចក្តីនោះ ដូចមេ្តច មនុស្សដែល​ប្រព្រឹត្ត​ខុសធម៌ ប្រព្រឹត្តមិនស្មើ ព្រោះហេតុតែទេវតាទាំងឡាយក្តី មនុស្ស​ដែល​​ប្រព្រឹត្តតាមធម៌ ប្រព្រឹត្តស្មើ ព្រោះហេតុតែទេវតាទាំងឡាយក្ដី អំពើ​ណា​ប្រសើរ​ជាង ។ បពិត្រព្រះសារីបុត្រដ៏ចម្រើន មនុស្ស​ដែល​ប្រព្រឹត្តខុស​ធម៌ ប្រព្រឹត្តមិនស្មើ ព្រោះហេតុ​តែទេវតាទាំងឡាយ អំពើនោះមិនប្រសើរ​ឡើយ បពិត្រព្រះសារីបុត្រដ៏ចម្រើន មនុស្ស​ដែលប្រព្រឹត្តតាមធម៌ ប្រព្រឹត្ត​ស្មើ ព្រោះហេតុតែទេវតាទាំងឡាយ អំពើនោះឯង ទើបឈ្មោះថា ប្រសើរក្នុង​ហេតុ​នុ៎ះ បពិត្រព្រះ​សារីបុត្រដ៏ចម្រើន (ព្រោះថា) ការ​ប្រព្រឹត្តិត្រូវធម៌ ការ​ប្រព្រឹត្តិ​ស្មើ ត្រូវតែប្រសើរជាងការប្រព្រឹត្តិខុសធម៌ ការប្រព្រឹត្តិមិនស្មើ ។ ម្នាលធនញ្ជានិ ការងារទាំងឡាយឯទៀត ដែល​ត្រូវ​តាមធម៌ ប្រកបដោយ​ហេតុ ដែលមនុស្សទាំងឡាយ អាចធ្វើនូវកិច្ចការរបស់ទេវតាដល់ទេវតា​ទាំងឡាយ​បានផង មិនបាច់ធ្វើបាបកម្មផង អាចប្រតិបត្តិនូវបដិបទា ដែលជាហេតុឲ្យ​កើត​បុណ្យបានផង មានដែរតើ ។</p>
        <p><a class='ref km' id='km111' href='#km111'>១១១</a>ម្នាលធនញ្ជានិ អ្នកយល់សេចក្តីនោះដូចមេ្តច មនុស្សដែល​ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែព្រះរាជាក្តី មនុស្សដែល ប្រព្រឹត្ត​​​​តាមធម៌ ប្រព្រឹត្តស្មើ ព្រោះ​ហេតុតែព្រះរាជាក្ដី តើអំពើណាប្រសើរ​ជាង ។ បពិត្រ​ព្រះសារីបុត្រដ៏ចម្រើន មនុស្សដែល​ប្រព្រឹត្តខុសធម៌ ប្រព្រឹត្ត​មិន​ស្មើ ព្រោះហេតុ​តែព្រះរាជា អំពើនោះ មិនប្រសើរឡើយ បពិត្រ​ព្រះសារីបុត្រ​ដ៏ចម្រើន មនុស្សដែលប្រព្រឹត្តត្រូវធម៌ ប្រព្រឹត្តស្មើ ព្រោះ​ហេតុតែ​ព្រះរាជា អំពើនោះឯង ទើបឈ្មោះថា ប្រសើរក្នុងហេតុនុ៎ះ បពិត្រព្រះសារីបុត្រដ៏ចម្រើន ( ព្រោះថា ) ការប្រព្រឹត្តិត្រូវធម៌ ការប្រព្រឹត្តិស្មើ ត្រូវតែប្រសើរជាងការប្រព្រឹត្តិខុសធម៌ នឹងការប្រព្រឹត្តិមិន​ស្មើ ។ ម្នាល​ធនញ្ជានិ ការងារទាំងឡាយឯទៀត ដែលត្រូវតាមធម៌ ប្រកបដោយហេតុ​ដែល​​មនុស្ស​​ទាំងឡាយ អាចធ្វើរាជការរបស់ព្រះរាជាបានផង មិនបាច់ធ្វើ​បាប​កម្មផង អាចប្រតិបត្តិនូវបដិបទា ជាហេតុឲ្យកើតបុណ្យ​បាន​ផង មាន​ដែរ​តើ ។</p>
        <p><a class='ref km' id='km112' href='#km112'>១១២</a>ម្នាលធនញ្ជានិ អ្នកយល់សេចក្តីនោះដូចមេ្តច មនុស្សដែល​ប្រព្រឹត្តខុសធម៌ ប្រព្រឹត្តមិនស្មើ ព្រោះហេតុតែការចិញ្ចឹមកាយឲ្យធាត់ធំ​ចម្រើន មនុស្សដែលប្រព្រឹត្តត្រូវធម៌ ប្រព្រឹត្តស្មើ ព្រោះហេតុតែការចិញ្ចឹម​កាយ​​ឲ្យធាត់ធំចម្រើន តើអំពើណាប្រសើរជាង ។ បពិត្រ​​​ព្រះ​សារីបុត្រ​ដ៏​ចម្រើន​​​ មនុស្ស​ដែលប្រព្រឹត្តខុសធម៌ ប្រព្រឹត្តមិនស្មើ ព្រោះហេតុការចិញ្ចឹម​កាយឲ្យ​ធាត់ធំ​ចម្រើន អំពើនោះមិនប្រសើរ បពិត្រព្រះសារីបុត្រ​ដ៏​ចម្រើន​មនុស្ស​ដែលប្រព្រឹត្តត្រូវធម៌ ប្រព្រឹត្តស្មើ ព្រោះហេតុ​តែការចិញ្ចឹមកាយ​ឲ្យធាត់ធំ​ចម្រើន អំពើ​នោះ​ឯង ទើប​ឈ្មោះថា ប្រសើរក្នុងហេតុនុ៎ះ បពិត្រព្រះសារីបុត្រ​ដ៏​ចម្រើន (ព្រោះថា) ការប្រព្រឹត្តិត្រូវធម៌ ការប្រព្រឹត្តិស្មើ ត្រូវតែ​ប្រសើរវិសេស​ជាង ការប្រព្រឹត្តិខុសធម៌ និងការប្រព្រឹត្តិមិនស្មើ ។ ម្នាលធនញ្ជានិ ការងារ​ទាំងឡាយឯទៀត ត្រូវតាមធម៌ ប្រកបដោយហេតុ ដែលមនុស្ស​ទាំងឡាយ អាចចិញ្ចឹមកាយឲ្យធាត់ធំចម្រើនបានផង មិនបាច់​ធ្វើនូវបាបកម្មផង អាច​ប្រតិបត្តិនូវបដិបទា ដែល​ជាហេតុឲ្យកើតបុណ្យ​បាន​ផង មានដែរតើ ។ គ្រានោះ ធនញ្ជានិព្រាហ្មណ៍ ត្រេកអរអនុមោទនា​នូវ​ភាសិត​របស់ ព្រះសារីបុត្រមាន​អាយុ រួចក្រោក​ចាកអាសនៈ ហើយក៏​ចៀសចេញ​ទៅ ។</p>
        <p><a class='ref km' id='km113' href='#km113'>១១៣</a>លុះចំណេរកាលតមក ធនញ្ជានិព្រាហ្មណ៍ មានអាពាធដល់​នូវទក្ខវេទនា មានជម្ងឺជាទម្ងន់ ។ ទើបធនញ្ជានិព្រាហ្មណ៍ហៅបុរសម្នាក់ មក​និយាយ​បង្គាប់ថា នែបុរស​ដ៏ចម្រើន ចូរអ្នកមនេះ ចូរអ្នកទៅគាល់​ព្រះមានព្រះភាគ លុះចូលទៅដល់ហើយ ក្រាបថា្វយ​បង្គំបាទានៃ​ព្រះមាន​បុណ្យ ហើយក្រាបបង្គំទូល តាមពាក្យអញថា បពិត្រព្រះអង្គដ៏​ចម្រើន​ធនញ្ជានិព្រាហ្មណ៍ មានអាពាធ ដល់នូវទុក្ខវេទនា មានជម្ងឺ​ជាទម្ងន់ គាត់​ក្រាប​ថ្វាយ​បង្គំ​ព្រះបាទាព្រះមានព្រះភាគ ដោយត្បូង ដូច្នេះរួច ឯងចូរ​ទៅរកព្រះសារីបុត្រ​មានអាយុ លុះចូលទៅដល់ហើយ ថ្វាយបង្គំ​បាទា​ព្រះសារីបុ​​ត្រ​​​មានអាយុ តាមពាក្យអញថា បពិត្រលោកដ៏ចម្រើន​ ធនញ្ជានិ​-ព្រាហ្មណ៍ មានអាពាធដល់នូវទុក្ខវេទនា មានជម្ងឺជាទម្ងន់ គាត់​ថ្វាយ​បង្គំ​បាទា​ព្រះសារីបុត្រមានអាយុដោយត្បូង ដូច្នេះរួចហើយ ​ឯងទូល​លោក​​យ៉ាងនេះថា បពិត្រព្រះថេរៈដ៏ចម្រើន យើងខ្ញុំសូមអង្វរ សូមព្រះ​សារីបុត្រ​​មានអាយុ និមន្តទៅ​និវេសនដ្ធានរបស់ធនញ្ជានិព្រាហ្មណ៍ អាស្រ័យ​សេចក្ដីអនុគ្រោះ ។</p>
        <p><a class='ref km' id='km114' href='#km114'>១១៤</a>បុរសនោះ ក៏ទទួលពាក្យ របស់ធនញ្ជានិព្រាហ្មណ៍ថា បាទ​អ្នកដ៏​ចម្រើន យ៉ាងនេះហើយ ក៏ចូលទៅគាល់ព្រះមានព្រះភាគ លុះចូល​ទៅ​ដល់​ហើយ ក៏ថា្វយបង្គំ​ចំពោះព្រះមានព្រះភាគ រូចហើយអង្គុយ​ក្នុង​ទីដ៏​សម​គួរ ។ លុះបុរសនោះ អង្គុយក្នុងទីដ៏​សម​​គួរហើយក៏ក្រាបទូល​ព្រះមាន​ព្រះភាគ ដូច្នេះថា បពិត្រព្រះអង្គដ៏ចម្រើន​​ ធនញ្ជានិ​ព្រាហ្មណ៍ មានអាពាធ ដល់​នូវទុក្ខវេទនា មានជម្ងឺជាទម្ងន់ គាត់ក្រាបថ្វាយបង្គំ​ព្រះបាទា​ព្រះមាន​បុណ្យ ដោយត្បូង ដូច្នេះរួចហើយ ចូលទៅរកព្រះសារីបុត្រមានអាយុ លុះ​ចូល​ទៅដល់ហើយ ក៏ថ្វាយបង្គំព្រះសារីបុត្រមានអាយុ ហើយអង្គុយក្នុង​ទីដ៏សម​គួរ ។ លុះបុរសនោះអង្គុយក្នុងទីដ៏សមគួរហើយ ក៏និយាយនឹង​ព្រះសារីបុត្រមានអាយុថា បពិត្រលោកដ៏ចម្រើន ធនញ្ជានិព្រាហ្មណ៍ មាន​អាពាធ ដល់នូវទុក្ខវេទនា មានជម្ងឺជាទម្ងន់ គាត់ថ្វាយបង្គំ​បាទា​ព្រះសារីបុត្រ​មានអាយុ ដោយត្បូង មួយទៀត គាត់មានប្រសាសន៍​យ៉ាងនេះ​ថា សូមឱកាស បពិត្រលោកដ៏ចម្រើន សូមព្រះសារីបុត្រ មានអាយុ និមន្ត​ចូល​​ទៅ និវេសនដ្ឋានរបស់ញ្ជានិព្រាហ្មណ៍ អាស្រ័យសេចក្ដីអនុគ្រោះ ។ ព្រះសារីបុត្រ​​​មានអាយុ ក៏ទទូលដោយតុណ្ហីភាព ។</p>
        <p><a class='ref km' id='km115' href='#km115'>១១៥</a>លំដាប់នោះ ព្រះសារីបុត្រមានអាយុ ស្លៀកស្បង់ប្រដាប់ដោយ​បាត្រនិងចីវរ ចូលទៅនិវេសនដ្ឋានរបស់ធនញ្ជានិព្រាហ្មណ៍ លុះចូលទៅ​ដល់​ហើយ ក៏គង់លើអាសនៈ​ដែលគេក្រាលទុកប្រគេន ។ លុះព្រះសារីបុត្រ​មាន​អាយុគង់ហើយ ក៏និយាយនឹងធនញ្ជានិ​ព្រាហ្មណ៍ យ៉ាងនេះថា នែ​ធនញ្ជានិ (យន្ដគឺសរីរៈដែលមានចក្រ ៤ មានទ្វារ ៩) អ្នកអត់សង្កត់បានទេឬ អ្នកឲ្យប្រពឹត្ត​ទៅបានស្រួលបួលឬទេ ទុក្ខវេទនា​ស្រាកស្រាន្ដ មិនរឹតឡើង​ទេឬ ប្រាកដ​ជាសះស្បើយ មិនរឹតចម្រើនឡើងទេឬ ។</p>
        <p><a class='ref km' id='km116' href='#km116'>១១៦</a>ធនញ្ជានិព្រាហ្មណ៍ទូលថា បពិត្រព្រះសារីបុត្រដ៏ចម្រើន​សរីរយន្ដ​ដែល​មានចក្រ ៤ មានទ្វារ ៩ ខ្ញុំព្រះករុណាអត់សង្កត់មិនបានទេ ឲ្យប្រព្រឹត្តទៅមិនបានទេ ទុក្ខវេទនា របស់ខ្ញុំព្រះករុណារឹតតែចម្រើនឡើង មិនស្រាកស្រាន្ដទេ មានតែចម្រើនឡើង មិនប្រាកដថាស្រាក​ស្រាន្ដទេ​​ បពិត្រព្រះសារីបុត្រ​ដ៏ចម្រើន ​ប្រៀបដូចបុរសមានកម្លាំង ចាក់ក្បាលដោយ​ដែលស្រួចដ៏មុត យ៉ាង​ណា​មិញ បពិត្រព្រះសារីបុត្រ​ដ៏ចម្រើន​ ខ្យល់​ទាំងឡាយដ៏ខ្លាំង​ហួស​ប្រមាណ ចាក់ដោតនូវក្បាលខ្ញុំព្រះករុណា ក៏យ៉ាង​នោះ​ដែរ បពិត្រព្រះសារី​បុត្រ​ដ៏ចម្រើន សរីរយន្ដខ្ញុំព្រះករុណា អត់សង្កត់​មិន​បាន​ទេ ឲ្យប្រព្រឹត្តទៅមិន​បាន​ទេ ទុក្ខវេទនារបស់ខ្ញុំព្រះករុណា​រឹត​តែ​ចម្រើន​ឡើង មិនមានធូរថយទេ ចេះ​តែចម្រើនឡើង មិនមានស្រាកស្រាន្ដទេ បពិត្រព្រះសារីបុត្រដ៏​ចម្រើន ​ប្រៀបដូចបុរសមានកម្លាំង យកព្រ័ត្រដ៏មាំ​មក​ត្របែងក្បាល យ៉ាងណា បពិត្រព្រះសារីបុត្រដ៏ចម្រើន សីសវេទនាក្នុង ក្បាលខ្ញុំខ្លាំងហួសប្រមាណ ក៏​យ៉ាងនោះដែរ បពិត្រព្រះសារីបុត្រដ៏ចម្រើន​សរីរយន្ដខ្ញុំ​ព្រះករុណា អត់​សង្កត់​​​មិន​បាន​ទេ ឲ្យប្រព្រឹត្តទៅមិនបានទេ ទុក្ខវេទនារបស់​ខ្ញុំព្រះករុណា រឹតតែចម្រើនឡើង មិនធូរថយទេ មានតែ​ចម្រើន​ឡើង មិនស្រាកស្រាន្ដទេ បពិត្រព្រះ​សារីបុត្រដ៏ចម្រើន​ ប្រៀប​ដូច​អ្នកស​ម្លាប់គោ ឬកូនសិស្សអ្នក​សម្លាប់​គោ ដ៏ឈ្លៃវៃ វះពោះគោនឹងកាំបិត​សំរាប់​អារគោដ៏មុត យ៉ាងណាមិញ បពិត្រ​ព្រះ​សារីបុត្រ​ដ៏ចម្រើន ខ្យល់​ទាំងឡា​យ​ខ្លាំងហួសប្រមាណ ក៏អារពោះ​ខ្ញុំព្រះករុណា យ៉ាងនោះដែរ បពិត្រព្រះសារីបុត្រដ៏ចម្រើន សរីរយន្ដ ខ្ញុំ​ព្រះករុណា​អត់សង្កត់មិនបានទេ ឲ្យប្រព្រឹត្តទៅមិនបានស្រួលបួលទេ ទុក្ខ​វេទនា​​របស់ខ្ញុំព្រះករុណា រឹតតែ​ចម្រើន​ឡើង​ មិនបានធូរថយទេ មានតែចម្រើនឡើង មិនស្រាក​ស្រាន្ដ​​ទេ បពិត្រព្រះសារីបុត្រដ៏ចម្រើន ប្រៀប​ដូចបុរសមានកម្លាំងពីរនាក់ ចាប់បុរស​ខ្សោយ​ជាង ត្រង់ដើមដៃទាំងពីរ ហើយ​ឆ្អើ​ររោលកំដៅលើរងើកភ្លើង យ៉ាងណា​មិញ បពិត្រ​ព្រះសារីបុត្រ​ដ៏​ចម្រើន ​សេចក្ដីក្ដៅ​អន្ទះអន្ទែង​ក្នុងកាយ របស់ខ្ញុំព្រះករុណា ក៏ហួសប្រមាណ ​យ៉ាងនោះដែរ បពិត្រ​ព្រះសារីបុត្រដ៏ចម្រើន សរីរយន្ដ ខ្ញុំព្រះករុណា​អត់ធន់​មិនបានទេ ឲ្យប្រព្រឹ​ត្ត​ទៅ​មិនបានទេ ទុក្ខវេទនារបស់ខ្ញុំព្រះករុណា រឹតតែ​ចម្រើន​​ឡើង មិន​អន​ថយ​សោះ មានតែចម្រើន​ខ្លាំងឡើង ឥតស្រាកស្រាន្ដទេ ។​</p>
        <p><a class='ref km' id='km117' href='#km117'>១១៧</a>ម្នាលធនញ្ជានិ អ្នកសំគាល់នូវហេតុនោះដូចម្ដេច នរកក្ដី កំណើត​តិរច្ឆានក្ដី ណាប្រសើរជាង ។ បពិត្រព្រះសារីបុត្រដ៏ចម្រើន ​កំណើត​តិរច្ឆាន ប្រសើរជាងនរក ។ ម្នាលធនញ្ជានិ អ្នកសំគាល់ហេតុនេះ ដូចម្ដេច កំណើត​តិរច្ឆានក្ដី បិត្តិវិស័យក្ដី ណាប្រសើរ​ជាង ។ បពិត្រព្រះសារីបុត្រ​ដ៏​ចម្រើន​ បិត្តិវិស័យប្រសើរជាង កំណើតតិរច្ឆាន ។ ម្នាលធនញ្ជានិ អ្នកសំគាល់​ហេតុ​នេះ ដូចម្ដេច បិត្តិវិស័យក្ដី ពួកមនុស្សក្ដី ណាប្រសើរជាង ។ បពិត្រ​ព្រះសារីបុត្រ​ដ៏ចម្រើន ពួកមនុស្សប្រសើរជាង​បិត្តិរិស័យ ។ ម្នាល​ធនញ្ជានិ អ្នកសំគាល់នូវហេតុនេះ ដូចម្ដេច ពួកមនុស្សក្ដី ពួកទេវតា​ដែល​នៅ​ក្នុង​​ឋាន​ចាតុ​ម្មហារាជិកៈក្ដី ណាប្រសើរជាង ។ បពិត្រព្រះ​សារីបុត្រ​ដ៏​ចម្រើន​ ពួក​ចាតុម្មហារាជិកទេវតា ប្រសើរជាងពួកមនុស្ស ។ ម្នាលធនញ្ជានិ អ្នក​សំគាល់​ហេតុនេះ ដូចម្ដេច ពួកចាតុម្ម​ហារាជិកទេវតាក្ដី ពួក​តាវត្តី​ស​-ទេវតា​​ក្ដី ណាមួយប្រសើរជាង ។ បពិត្រព្រះសារីបុត្រដ៏ចម្រើន​ ពួក​តាវត្តីសទេវតា ប្រសើរជាង​ពួកចាតុម្មហារាជិកទេវតា ។ ម្នាលធនញ្ជានិ អ្នកសំគាល់​ហេតុនេះ ដូចម្ដេច ពួកតាវត្ដីសទេវតាក្ដី ពួកយាមទេវតាក្ដី ណាប្រសើរ​ជាង​ណា ។ បពិត្រ​ព្រះ​​សារីបុត្រដ៏ចម្រើន ពួកយាមទេវតា ប្រសើរជាងពួក​តាវត្តឹសទេវតា ។ ម្នាលធនញ្ជានិ អ្នកសំគាល់ហេតុនេះ ដូចម្ដេច ពួកយាម​ទេវតា​ក្ដី ពួកតុសិតទេវតាក្ដី ណាប្រសើរ​ជាងណា ។ បពិត្រព្រះសារីបុត្រ​ដ៏​ចម្រើន ​ពួកតុសិតទេវតា ប្រសើរជាងពួកយាម​ទេវតា ។ ម្នាលធនញ្ជានិ អ្នកសំគាល់នូវហេតុនោះដូចម្ដេច ពួកតុសិតទេវតាក្ដី ពួកនិម្មានរតិទេវតាក្ដី ណា​ប្រសើរ​ជាង​ ។ បពិត្រព្រះសារីបុត្រដ៏ចម្រើន ពួក​និម្មានរតិទេវតា ប្រសើរ​ជាង​​​ពួក​តុសិតទេវតា ។ ម្នាលធនញ្ជានិ អ្នក​សំគាល់នូវហេតុនោះដូចម្ដេច ពួកនិម្មានរតិទេវតាក្ដី ពួកបរនិមិ្មតវសរត្តិ-​ទេវតា​ក្ដី ណាប្រសើរជាង ។ បពិត្រ​ព្រះសារីបុត្រ​ដ៏ចម្រើន ពួកបរនិម្មិតវស-​វត្តិ​ទេវតា ប្រសើរជាងពួកនិម្មានរតិ​ទេវតា ។ ម្នាលធនញ្ជានិ អ្នកសំគាល់​នូវហេតុនោះដូចម្ដេច ពួកបរនិមិ្មតវសរត្តិ​ទេវតាក្ដី ព្រហ្មលោកក្ដី ណាប្រសើរជាង ។ ព្រះសារីបុត្រដ៏ចម្រើន ​សម្តែង​ថាព្រហ្មលោក ព្រះសារីបុត្រដ៏ចម្រើន សម្តែងថាព្រហ្មលោក ។ គ្រានោះ ព្រះសារីបុត្រ​មានអាយុ មានសេចក្ដីត្រិះរិះយ៉ាងនេះថា ពួកព្រាហ្មណ៍ទាំង​នេះ ចុះចិត្ត​ស៊ប់​​​តែ​នឹងព្រហ្មលោក បើដូច្នោះ គួរតែអញសម្តែងផ្លូវ​ដើម្បី​ឲ្យ​បាន​កើត រួមនឹងព្រហ្មទាំង​ឡាយ ដល់ធនញ្ញានិព្រាហ្មណ៍ចុះ ។ ទើបព្រះថេរៈ​សម្តែង​ថា នែធនញ្ជានិ អាត្មានឹងសម្តែងផ្លូវដើម្បី​បាន​កើតរួមនឹងព្រហ្មទាំងឡាយ អ្នកចូលស្ដាប់​រឿងនោះចុះ ចូលធ្វើទុក្ខក្នុង​ចិត្តឲ្យស្រួលចុះ អាត្មានឹងសម្តែង​ប្រាប់ ។ ធនញ្ជានិព្រាហ្មណ៍ ទទួល​ស្ដាប់​ព្រះសារី​បុត្រ​មានអាយុ ព្រះករុណា លោកដ៏ចម្រើន ។</p>
        <p><a class='ref km' id='km118' href='#km118'>១១៨</a>ព្រះសារីបុត្រមានអាយុ ក៏សម្តែងយ៉ាងនេះថា ម្នាលធនញ្ជានិ ផ្លូវ​​ប្រព្រឹត្តទៅ​ដើម្បីកើតរួមនឹងព្រហ្មទាំងឡាយ តើដូចម្ដេច ម្នាលធនញ្ជានិ ភិក្ខុ​ក្នុង​​​សាសនា​នេះ មានចិត្តប្រកបដោយមេត្តា ផ្សាយទៅកាន់ទិសទី ១​ទិសទី​ ២​ ដូចគ្នា ទិសទី​ ៣ ក៏ដូចគ្នាទិសទី ៤ ក៏ដូចគ្នា ទិសខាងលើ ទិសខាង​ក្រោម ទិសទទឹងក៏ដូចគ្នា មានចិត្តប្រកបដោយមេត្តាដ៏ធំទូលាយ រក​ប្រមាណ​​​មិនបាន មិនមានពៀរ មិនមាន​ព្យាបាទ ផ្សាយទៅកាន់​លោក​ទាំង​មូល ក្នុងទិសទាំងពួង ដោយយកខ្លួនប្រៀបនឹង​សត្វទាំងពួង ម្នាលធនញ្ជានិ​នេះឯង ជាផ្លូវប្រព្រឹត្តទៅ​ដើម្បីកើតរួមនឹងព្រហ្មទាំងឡាយ ម្នាលធនញ្ជានិ មួយ​ទៀត ភិក្ខុមានចិត្តប្រកបដោយករុណា… មានចិត្តប្រកបដោយ​មុទិតា… មាន​ចិត្ត​ប្រកប​​ដោយឧបេក្ខា ផ្សាយទៅកាន់ទិសទី ១ ទិសទី ២ ក៏ដូចគ្នា ទិសទី​ ៣ ក៏ដូចគ្នា ទិសទី ៤ ក៏ដូចគ្នា មានចិត្តប្រកបដោយ ឧបេក្ខាដ៏ធំ​ទូលាយ រកប្រមាណមិនបាន មិនមានពៀរ មិនមានព្យាបាទ ផ្សាយទៅកាន់​លោក​ទាំងមូល ក្នុងទិសទាំងពួង ដោយយកខ្លួនទៅប្រៀបនឹងសត្វទាំងពួង ម្នាលធនញ្ជានិ នេះឯងក៏​ជាផ្លូវប្រព្រឹត្ត​ ដើម្បីកើតរួមនឹងពួកព្រហ្ម ។ ធនញ្ជានិ​ផ្ដាំ​ថា បពិត្រព្រះសារីបុត្រដ៏ចម្រើន បើដូច្នោះ សូមលោកម្ចាស់​ក្រាប​​ថ្វាយបង្គំព្រះបាទាព្រះមានបុណ្យ ដោយត្បូង តាមពាក្យ​របស់ខ្ញុំព្រះ​ករុណា​​ថា បពិត្រព្រះអង្គដ៏ចំរើ​ន ធនញ្ជានិព្រហ្មណ៍ មានអាពាធ ដល់​នូវ​ទុក្ខ​វេទនា មានជម្ងឺជាទម្ងន់ គាត់ក្រាបថ្វាយបង្គំព្រះបាទា នៃព្រះមានបុណ្យ​ដោយ​ត្បូង ។</p>
        <p><a class='ref km' id='km119' href='#km119'>១១៩</a>គ្រានោះ ព្រះសារីបុត្រមានអាយុ កាលបើមានកិច្ច ដែល​លោក​ត្រូវធ្វើតទៅទៀត ក៏ញ៉ាំងធនញ្ជានិព្រាហ្មណ៍ ឲ្យតម្កល់នៅត្រឹមព្រហ្មលោក​ថោក​ទាប រួចក្រោកចាកអាសនៈ ហើយក៏ចេញទៅ ។ គ្រានោះ​ឯង ធនញ្ជានិព្រាហ្មណ៍ កាលបើព្រះសារីបុត្រមានអាយុ និមន្តចេញទៅ មិន​យូរ​ប៉ុន្មាន ក៏ធ្វើមរណកាល ហើយទៅកើតឯព្រហ្មលោក ។ គ្រានោះ ព្រះមាន​បុណ្យ ទ្រង់ត្រាស់នឹងភិក្ខុ​ទាំងឡាយថា ម្នាលភិក្ខុទាំងឡាយ សារីបុត្រនុ៎ះ កាល​បើ​មានកិច្ចដែលខ្លួនត្រូវធ្វើ​តទៅទៀត ក៏ញ៉ាំងធនញ្ជានិព្រាហ្មណ៍ ឲ្យ​តម្កល់​នៅត្រឹមព្រហ្មលោកថោកទាប រួចក្រោកចាកអាសនៈ ចេញមក ។</p>
        <p><a class='ref km' id='km120' href='#km120'>១២០</a>គ្រានោះ ព្រះសារីបុត្រមានអាយុ ចូលទៅគាល់​ព្រះមាន​ព្រះភាគ លុះចូលទៅដល់ហើយ ក៏ក្រាបថ្វាយបង្គំព្រះមានព្រះភាគ ហើយ​អង្គុយ ក្នុងទីដ៏សម​គួរ ។ លុះព្រះសារីបុត្រមានអាយុ អង្គុយក្នុងទីដ៏​សមគួរ​ហើយ ក៏ក្រាបទូលព្រះមាន​ព្រះភាគ​​យ៉ាងនេះថា បពិត្រព្រះអង្គ​ដ៏​ចម្រើន​ធនញ្ជានិព្រាហ្មណ៍ មានអាពាធ ដល់នូវ​ទុក្ខវេទនា មានជម្ងឺជាទម្ងន់ គាត់ក្រាបថ្វាយបង្គំព្រះបាទា នៃព្រះមានព្រះភាគ​ដោយត្បូង ។ ព្រះមាន​ព្រះភាគ​​​ត្រាស់សួរថា​ ហៃសារីបុត្រ កាលបើកិច្ចដែលអ្នក​ត្រូវ​ធ្វើតទៅទៀត​នៅ​មាន ហេតុម្ដេច ក៏អ្នកញ៉ាំងធនញ្ជានិព្រាហ្មណ៍ ឲ្យតម្កល់នៅត្រឹម​ព្រហ្មលោក​ថោកទាប រួចកចាកអាសនៈចេញមក ។ បពិត្រព្រះអង្គដ៏​ចម្រើន​ខ្ញុំ​ព្រះអង្គ​មានសេចក្ដីត្រិះរិះយ៉ាង​នេះថា ពួកព្រាហ្មណ៍ទាំងនេះ មានចិត្ត​ជឿ​​ស៊ប់​នឹង​ព្រហ្មលោក បើដូច្នោះ គួរតែខ្ញុំព្រះអង្គ​សម្តែងផ្លូវប្រព្រឹត្ត​ទៅ​ដើម្បីកើតរួមនឹងពួកព្រហ្ម ដល់​ធនញ្ជានិព្រាហ្មណ៍ចុះ ។​​ ហៃសារីបុត្រ​ធនញ្ជានិ​ព្រាហ្មណ៍ស្លាប់ហើយ ទៅកើតឯ​ព្រហ្មលោកហើយ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>