<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn130' lang='km'><!--ID goes here-->
        <header>
            <ul>
                <!--Headers go here (with <li> heading)-->
            </ul>
            <!--Sutta Title and namo goes here-->
            <h1>ទេវទូតសូត្រ ទី ១០</h1><!--MN130 start-->
        </header>
        <!--Sutta text goes here-->
        <p><a class='ref km' id='km172' href='#km172'>១៧២</a>ខ្ញុំបានស្តាប់មក យ៉ាងនេះ ។​ សម័យមួយ ព្រះមានព្រះភាគ ទ្រង់គង់នៅ ក្នុង​វត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ កាលព្រះមានព្រះភាគ គង់​នៅ​ក្នុងវត្តនោះ បានត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំងនោះ ទទួល​​ព្រះពុទ្ធដីកា នៃព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km173' href='#km173'>១៧៣</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ មានផ្ទះពីរ ប្រកប​ដោយទ្វារ ក្នុងផ្ទះនោះ មានបុរសភ្នែកភ្លឺម្នាក់ ឈរចំកណ្តាល គប្បីមើលឃើញពួក​មនុស្ស ដែលកំពុងចូលទៅកាន់ផ្ទះក្តី ចេញអំពីផ្ទះក្តី កំពុងសញ្ចរទៅមកក្តី កំពុងត្រាច់ទៅមកក្តី សេចក្តី​​​​នេះមានឧបមាយ៉ាងណា ម្នាលភិក្ខុទាំងឡាយ មានឧបមេយ្យដូចតថាគត មានចក្ខុដូច​ជាទិព្វ ដ៏បរិសុទ្ធ កន្លងលើសចក្ខុជារបស់នៃមនុស្សធម្មតា រមែងឃើញពួក សត្វលោក​ដែល​ច្យុត ដែលកើតជាសត្វថោកទាប ឧត្តម មានសម្បុរល្អ មានសម្បុរអាក្រក់ មានគតិល្អ មានគតិអាក្រក់ ដឹងច្បាស់នូវពួកសត្វ ដែលអន្ទោលទៅ​តាមកម្ម​របស់ខ្លួនថា អើហ្ន៎ សត្វ​ទាំងឡាយ​នេះ ប្រកបដោយកាយសុចរិត ប្រកបដោយ​វចីសុចរិត ប្រកបដោយមនោសុចរិត ជាអ្នកមិនតិះដៀលព្រះអរិយបុគ្គលទាំងឡាយ ជា​សម្មាទិដ្ឋិ ប្រកាន់នូវអំពើជាសម្មាទិដ្ឋិ​លុះ​សត្វ​​ទាំងនោះ បែកធ្លាយរាងកាយស្លាប់ទៅ ក៏ទៅកើតក្នុង​សុគតិសួគ៌ទេវលោក ចំណែក​សត្វ​​​ទាំងឡាយនេះ ប្រកបដោយកាយសុរិត ​ប្រកបដោយ​វចីសុចរិត ប្រកបដោយ​មនោ-​សុចរិត ជាអ្នកមិនតិះដៀល ព្រះអរិយបុគ្គលទាំងឡាយ ជាសម្មាទិដ្ឋិ ប្រកាន់នូវអំពើជា​សម្មាទិដ្ឋិ លុះសត្វទាំងនោះ បែកធ្លាយរាងកាយស្លាប់ទៅ ក៏ទៅកើតក្នុងមនុស្សលោក អើហ្ន៎ សត្វទាំងនេះ ប្រកបដោយកាយទុច្ចរិត ប្រកបដោយ​វចីទុច្ចរិត ប្រកបដោយ​មនោទុច្ចរិត ជាអ្នកតិះដៀលព្រះអរិយបុគ្គលទាំងឡាយ ជា​មិច្ឆាទិដ្ឋិ ប្រកាន់នូវអំពើជា​មិច្ឆាទិដ្ឋិ លុះសត្វទាំងនោះបែកធ្លាយរាងកាយ​ស្លាប់ទៅ ក៏ទៅ​កើត​ក្នុងកំណើតប្រេតវិស័យ ចំណែកសត្វទាំងឡាយនេះ ប្រកបដោយកា​យទុច្ចរិត ប្រកបដោយវចីទុច្ចរិត ប្រកបដោយ​មនោទុច្ចរិត ជាអ្នកតិះដៀលព្រះអរិយបុគ្គល​ទាំង​ឡាយ ជាមិច្ឆាទិដ្ឋិ ប្រកាន់នូវអំពើជា​មិច្ឆាទិដ្ឋិ លុះសត្វទាំងនោះ បែកធ្លាយរាង​កាយស្លាប់​ទៅ ក៏ទៅកើតក្នុងកំណើតតិរច្ឆាន ចំណែកពួកសត្វនេះប្រកបដោយកាយទុច្ច​រិត ប្រកប​ដោយ​វចីទុច្ចរិត ប្រកបដោយ​មនោ-​ទុច្ចរិត​ ជាអ្នកតិះដៀលព្រះអរិយបុគ្គលទាំង​ឡាយ ជា​មិច្ឆាទិដ្ឋិ ប្រកាន់នូវអំពើជាមិច្ឆាទិដ្ឋិ លុះសត្វទាំងនោះ បែកធ្លាយរាងកាយស្លាប់​ទៅ ក៏ទៅ​កើតក្នុងកំណើតតិរច្ឆាន ប្រេត អសុរកាយ​ នរក ។ </p>
        <p><a class='ref km' id='km174' href='#km174'>១៧៤</a>ម្នាលភិក្ខុទាំងឡាយ ពួកនិរយបាល ចាប់បុរសនោះ ត្រង់ដើមដៃផ្សេងៗ នាំ​យកទៅថ្វាយព្រះយមករាជ រួចក្រាបទូលថា បពិត្រព្រះឧបបត្តិទេព បុរសនេះ ជាអ្នក មិនគោរពមាតាបិតា មិនគោរពសមណៈ​ មិនគោរពព្រាហ្មណ៍ មិនកោតក្រែងក្នុង​ត្រកូល​រៀមច្បងទេ សូមទ្រង់ដាក់អាជ្ញាដល់បុរសនេះចុះ ។</p>
        <p><a class='ref km' id='km175' href='#km175'>១៧៥</a>ម្នាលភិក្ខុទាំងឡាយ ទើបព្រះយមរាជសាកសួរដេញដោល សួរឈ្លេច ឈ្លី​នូវទេវទូតទី ១ និងបុរសនោះថា នែបុរស អ្នក​ឯងមិនបានឃើញទេវទូតទី ១ ដែលកើត បា្រកដក្នុងមនុស្សលោកទេឬ ។ បុរសនោះ ក្រាបទូលយ៉ាងនេះថា សូមទ្រង់ព្រះមេត្តា ប្រោស ខ្ញុំព្រះអង្គមិនបានឃើញទេ ។ ម្នាលភិក្ខុទាំងឡាយ ព្រះយមរាជ​ត្រឡប់សួរបុរស នោះយ៉ាងនេះវិញថា ម្នាលបុរស អ្នកឯងមិនបានឃើញកូនខ្ចីកំពុងដេកផ្ងារ ដេកត្រាំក្នុង ទឹក​មូត្រនិងលាមករបស់ខ្លួន ក្នុងមនុស្សលោក ទេឬ ។ បុរសនោះ ក្រាបទូលយ៉ាងនេះថា សូម​ទ្រង់ព្រះមេត្តាប្រោស ខ្ញុំព្រះអង្គបានឃើញ​ ។ ម្នាលភិក្ខុទាំងឡាយ ព្រះយមរាជ សួរបុរស​នោះ យ៉ាងនេះទៀតថា នែបុរស កាលអ្នកឯងនោះ ដឹងក្តីឡើងរហូតដល់ចាស់ តើមានគំនិត​ថា អាត្មាអញឯង មានជាតិជាធម្មតាមិនកន្លងនូវជាតិទៅបានឡើយ បើដូច្នោះ គួរតែអាត្មា​អញធ្វើអំពើល្អដោយកាយ ដោយវាចា ដោយចិត្ត ដូច្នេះដែរឬទេ ។ បុរសនោះក្រាបទូល​យ៉ាងនេះថា សូមទ្រង់ព្រះមេត្តាប្រោស ខ្ញុំព្រះអង្គមិនអាច (និងគិតឃើញ ដូច្នោះ) បាន​ឡើយ សូមទ្រង់ព្រះមេត្តាប្រោស ខ្ញុំព្រះ​អង្គជាមនុស្សប្រមាទ ។ ម្នាលភិក្ខុទាំងឡាយ ព្រះ​យមរាជ​មានព្រះឱង្ការពន្យល់បុរសនោះ​យ៉ាងនេះថា ម្នាលបុរស ព្រោះតែសេចក្តីប្រមាទ បាន​ជា​អ្នកឯង មិនបានធ្វើអំពើល្អ ដោយកាយ ដោយវាចា ដោយចិត្ត អើបុរស បើអ្នកឯង មានសេចក្តីប្រមាទ យ៉ាងណា ពួកនិរយបាល និងធ្វើ (អ្នកឯង) យ៉ាងនោះវិញ ដ្បិត​បាបកម្ម​​របស់អ្នកឯងនោះ មិនមែនមាតាធ្វើឲ្យទេ មិនមែនបិតាធ្វើ​ឲ្យ​ទេ មិនមែនបងប្អូន​ប្រុស​ធ្វើឲ្យទេ មិនមែនបង​ប្អូនស្រីធ្វើឲ្យទេ មិនមែនពួកមិត្តអាមាត្យ​​ធ្វើឲ្យទេ មិនមែនពួក​ញាតិ​សាលោហិតធ្វើឲ្យទេ មិនមែនពួកសមណព្រាហ្មណ៍ធ្វើឲ្យទេ មិនមែនទេវតាទាំង​ឡាយ​ធ្វើឲ្យទេ ឯបាបកម្ម​នុ៎ះ គឺអ្នកឯងធ្វើខ្លួនឯង អ្នកឯងនិងត្រូវ​ទទួលវិបាក នៃបាបកម្ម​នោះវិញ ។</p>
        <p><a class='ref km' id='km176' href='#km176'>១៧៦</a>ម្នាលភិក្ខុទាំងឡាយ លុះព្រះយមរាជសាកសួរ ដេញដោល សួរឈ្លេចឈ្លី​នូវទេវទូត ទី ១ និងបុរសនោះរួចហើយ ទើបសាកសួរដេញដោល សួរឈ្លេចឈ្លី នូវ ទេវទូ​ត ទី ២ ទៀតថា ម្នាលបុរស អ្នកឯងមិនបានឃើញទេវទូតទី ២ ដែលកើតបា្រកដ ក្នុងមនុស្ស​លោកទេឬ ។ បុរសនោះ ក្រាបទូលយ៉ាងនេះថា សូមទ្រង់ព្រះមេត្តាប្រោស ខ្ញុំព្រះអង្គ​មិនបានឃើញទេ ​។ ម្នាលភិក្ខុទាំងឡាយ ព្រះយមរាជត្រឡប់​សួរបុរសនោះ យ៉ាងនេះវិញថា​ នែបុរស ចុះ​អ្នកឯងមិនបានឃើញស្រ្តីឬបុរសដែលមាន អាយុ ៨០ ឆ្នាំ ៩០ ឆ្នាំ ឬ ១០០ ឆ្នាំ ដែលចាស់គ្រាំគ្រាអំពីកំណើតមានឆ្អឹងជំនីរកោងដូច ជាបង្កង់ផ្ទះ មានកាយកោង កាន់ឈើ​ច្រត់​ដើរទៅញ័ររន្ធត់ ក្តៅអន្ទះសា មានវ័យជ្រុលហួ​សហើយ មានធ្មេញបាក់​ មានសក់ស្កូវ មានក្បាលឆក មានក្បាលទំពែក មានស្បែកជ្រួញជ្រីវ មានខ្លួនសៅហ្មងដោយប្រជ្រុយ ក្នុងមនុស្សលោកទេឬ ។ បុរសនោះ​ក្រាបទូលយ៉ាងនេះថា សូមទ្រង់ព្រះមេត្តាប្រោស ខ្ញុំព្រះ​អង្គបានឃើញ ។ ម្នាលភិក្ខុទាំង​ឡាយ ទើបព្រះយមរាជសួរ បុរសនោះ យ៉ាងនេះទៀតថា នែបុរស កាលអ្នកឯងនោះដឹងក្តីឡើងរហូតដល់ចាស់ តើមានគំនិតថា អាត្មាអញឯង មាន​សេចក្តីគ្រាំគ្រាជាធម្មតា មិនកន្លងនូវសេចក្តីគ្រាំគ្រាទៅបានឡើយ បើដូច្នោះ គួរតែអាត្មា​អញ​ធ្វើអំពើល្អ ដោយ​កាយ ដោយវាចា ដោយចិត្ត ដូច្នេះដែរឬ ។ បុរសនោះក្រាប​ទូល​យ៉ាងនេះថា សូមទ្រង់ព្រះមេត្តាប្រោស ខ្ញុំព្រះអង្គ មិនអាច (និងគិតឃើញ) ទេ សូមទ្រង់​មេត្តាប្រោស ខ្ញុំព្រះអង្គជាមនុស្សប្រមាទ ។​ ម្នាលភិក្ខុទាំងឡាយ ព្រះយមរាជក៏ត្រាស់​ពន្យល់បុរស យ៉ាងនេះថា ម្នាលបុរសព្រោះ តែសេចក្តីប្រមាទ បានជាអ្នកឯង មិនធ្វើអំពើល្អ ដោយកាយ ដោយវាចា ដោយចិត្ត អើ បុរស បើអ្នកឯង មានសេចក្តីប្រមាទយ៉ាងណា ពួកនិរយបាលនិងធ្វើ (អ្នកឯង) យ៉ាងនោះវិញ ដ្បិតបាបកម្មរបស់អ្នកនោះ មិនមែនមាតាធ្វើឲ្យទេ មិនមែនបិតាធ្វើឲ្យទេ ​មិនមែនបងប្អូនប្រុសធ្វើឲ្យទេ មិនមែនបង​ប្អូនស្រីធ្វើឲ្យទេ មិនមែនពួកមិត្រអាមាត្យធ្វើឲ្យទេ មិនមែនពួកញាតិសាលោហិតធ្វើឲ្យទេ មិនមែនពួកសមណព្រាហ្មណ៍ធ្វើឲ្យទេ មិនមែនទេវតាទាំងឡាយធ្វើឲ្យទេ ឯបាប​កម្មនុ៎ះ គឺ​អ្នក​ឯងធ្វើខ្លួនឯង អ្នក​ឯងនិងត្រូវទទួលវិបាក នៃបាបកម្មនោះវិញ ។</p>
        <p><a class='ref km' id='km177' href='#km177'>១៧៧</a>ម្នាលភិក្ខុទាំងឡាយ លុះព្រះយមរាជសាកសួរ ដេញដោល សួរឈ្លេចឈ្លី នូវទេវទូតទី ២ នឹងបុរសនោះរួចហើយ ទើបសាកសួរ ដេញដោលសួរឈ្លេចឈ្លី នូវ ទេវទូតទី ៣ ទៀតថា ម្នាលបុរស អ្នកឯងមិនបានឃើញនូវទេវទូតទី ៣ ដែលកើត​ប្រាកដ​​​ក្នុង​មនុស្សលោកទេឬ ។ បុរសនោះក្រាបទូលយ៉ាងនេះថា សូមទ្រង់ព្រះមេត្តា​ប្រោស ខ្ញុំព្រះអង្គ​មិនបានឃើញទេ ។ ម្នាលភិក្ខុទាំងឡាយ ព្រះយមរាជ ត្រឡប់សួរបុរសនោះ យ៉ាងនេះវិញថា នែបុរស អ្នកឯងមិនបានឃើញនូវស្ត្រីឬ​បុរស​ដែលមានជម្ងឺ ដល់នូវ សេចក្តីលំបាក ឈឺធ្ងន់ កំពុងដេកត្រាំក្នុងទឹកមូត្រនិងលាមក​របស់ខ្លូន លុះតែមានពួក ជនដទៃគ្រាហ៍ទើបក្រោករួច មានពួកជនដទៃគ្រាហ៍ទើប​ចូលមកបាន ក្នុងមនុស្សលោកទេឬ ។​ បុរសនោះក្រាបទូល​យ៉ាងនេះថា សូមទ្រង់​ព្រះមេត្តាប្រោស ខ្ញុំព្រះអង្គបានឃើញ ។ ម្នាលភិក្ខុទាំងឡាយ ព្រះ​យមរាជ​សួរបុរសនោះ យ៉ាងនេះទៀតថា នែបុរស កាលអ្នកឯងនោះ ដឹងក្តីឡើង រហូតដល់​ចាស់ តើមានគំនិតថា អាត្មាអញឯង មានជម្ងឺ ជាធម្មតា មិនកន្លងនូវជម្ងឺទៅបានឡើយ បើដូច្នោះ គួរតែអាត្មាអញ ធ្វើអំពើល្អ ដោយកាយ ដោយវាចា ដោយចិត្ត ដូច្នេះដែរឬទេ ។ បុរសនោះក្រាបទូល យ៉ាងនេះថា សូមទ្រង់ព្រះមេត្តាប្រោស ខ្ញុំព្រះអង្គមិនអាច (នឹងគិត​ឃើញ) ទេ សូមទ្រង់ព្រះមេត្តាប្រោស ខ្ញុំព្រះអង្គជាមនុស្សប្រមាទ ។ ម្នាលភិក្ខុទាំងឡាយ ព្រះយមរាជ ត្រាស់ពន្យល់បុរសនោះ យ៉ាងនេះថា នែបុរស ព្រោះតែសេចក្តីប្រមាទ បាន​ជាអ្នកឯងមិនបាន ធ្វើអំពើល្អ ដោយកាយ​ ដោយវាចា ដោយចិត្ត អើបុរស បើអ្នកឯង មានសេចក្តីប្រមាទយ៉ាងណា ពួកនិរយបាលនឹងធ្វើ (អ្នកឯង) យ៉ាងនោះវិញ ដ្បិតបាបកម្ម​របស់អ្នកឯងនោះ មិនមែនមាតា​ធ្វើឲ្យទេ មិនមែនបិតាធ្វើឲ្យទេ មិនមែនបងប្អូនប្រុស​ធ្វើ​ឲ្យទេ មិនមែនបងប្អូនស្រីធ្វើឲ្យទេ មិនមែនពួកមិត្តអាមាត្យធ្វើឲ្យទេ មិនមែនពួកញាតិ​សាលោហិត​​ធ្វើឲ្យទេ មិនមែនពួក​សមណព្រាហ្ម៍ធ្វើឲ្យទេ មិនមែនទេវតាទាំងឡាយ​ធ្វើ​ឲ្យទេ បាបកម្មនុ៎ះ គឺអ្នកឯង ធ្វើខ្លួនឯង អ្នកឯង នឹងត្រូវទទួលវិបាក នែបាបកម្មនោះវិញ ។ </p>
        <p><a class='ref km' id='km178' href='#km178'>១៧៨</a>ម្នាលភិក្ខុទាំងឡាយ លុះព្រះយមរាជសាកសួរ ដេញដោលសួរឈ្លេចឈ្លី នូវទេវទូតទី ៣ នឹងបុរសរួចហើយ ទើបសាកសួរ ដេញដោលសួរឈ្លេចឈ្លី នូវទេវទូតទី ៤ ទៀតថា នែបុរស អ្នកឯងមិនបានឃើញនូវទេវទូតទី ៤ ដែលកើត​ប្រាកដ ក្នុងមនុស្សលោក​ទេឬ ។ បុរសនោះក្រាបទូលយ៉ាងនេះថា សូមទ្រង់ព្រះមេត្តា​ប្រោស ខ្ញុំព្រះអង្គមិនបាន​ឃើញ​ទេ ។ ម្នាលភិក្ខុទាំងឡាយ ព្រះយមរាជ ត្រឡប់សួរ​បុរសនោះ យ៉ាងនេះវិញថា នែបុរស ចុះអ្នកឯងមិនបានឃើញនូវព្រះរាជាទាំងឡាយ កាលចាប់ចោរ ដែលប្រព្រឹត្តអាក្រក់បាន​ហើយ ត្រាស់បង្គាប់ឲ្យធ្វើកម្មករណ៍ផ្សេងៗ គឺឲ្យវាយដោយរំពាត់ខ្លះ ឲ្យវាយដោយផ្តៅខ្លះ ឲ្យវាយដោយដំបងខ្លីខ្លះ ឲ្យកាត់ដៃខ្លះ ឲ្យកាត់ជើងខ្លះ ឲ្យ​កាត់ទាំងដៃទាំងជើងខ្លះ ឲ្យកាត់​ស្លឹក​​ត្រចៀកខ្លះ ឲ្យកាត់ច្រមុះខ្លះ ឲ្យកាត់ទាំងស្លឹក​ត្រចៀកទាំងច្រមុះខ្លះ ឲ្យធ្វើ​ពិលង្គថា-​លិកកម្ម គឺអំពើដែលគេ​ធ្វើឲ្យដូចជាឆ្នាំងដាក់ទឹក​ជ្រក់ខ្លះឲ្យធ្វើនូវសង្ខមុណ្ឌិកកម្ម គឺអំពើ​ដែល​គេធ្វើក្បាល​ឲ្យរលីងដូចជាសំបកស័ង្ខ​ខ្លះ  ឲ្យធ្វើនូវរាហុមុខកម្ម គឺអំពើដែលគេ​ធ្វើ​មាត់ឲ្យដូចជា​មាត់រាហុខ្លះ  ឲ្យធ្វើនូវ​ជោតិមាលិកកម្ម គឺអំពើដែលគេធ្វើខ្លួនមនុស្សឲ្យដូច​ជាផ្កាភ្លើង​ខ្លះ ឲ្យធ្វើនូវហត្ថប្បជោតិកម្ម គឺអំពើដែលគេដុតដៃខ្លះ ឲ្យធ្វើនូវឯរកវត្តិកកម្ម គឺអំពើ​ដែលគេធ្វើឲ្យដូចជាពន្លាត់ស្បែកពពែខ្លះ ឲ្យធ្វើនូវចីរកវាសិកកម្ម គឺអំពើដែលគេ​ធ្វើ ឲ្យដូចជាស្លៀកសំពត់​​​​​សម្បកឈើខ្លះ ឲ្យធ្វើនូវឯណេយ្យកកម្ម គឺអំពើដែលគេធ្វើឲ្យ ដូចជាជើងសត្វ ទ្រាយខ្លះ ឲ្យធ្វើនូវពលិសមំសិកកម្ម គឺអំពើដែលគេថ្ពក់មាត់ដោយកាង ឬសន្ទូចខ្លះ  ឲ្យធ្វើនូវកហាបណកកម្ម គឺអំពើដែលគេធ្វើឲ្យខូចសរីរៈប្រមាណប៉ុ​ន​កហាបណៈ​មួយ ៗ ខ្លះ ឲ្យធ្វើនូវខារាបតច្ឆិកកម្ម គឺអំពើដែលគេយកទឹកផ្សាស្រោចខ្លះ ឲ្យធ្វើនូវបលីឃបវត្តិក​កម្ម គឺអំពើដែលធ្វើឲ្យដូចជាបង្វិលជើងគុល ឬសសរគោលខ្លះ  ឲ្យ​ធ្វើ​នូវបណសបីឋកកម្ម គឺអំពើដែលគេធ្វើឲ្យដូចជាកណ្តាប់​ចំបើងខ្លះ ឲ្យស្រោច​ប្រេង​​​​​ដែល​​ក្តៅខ្លះ ឲ្យឆ្កែខាំខ្លះ ឲ្យដេកផ្ងារលើឈើអណ្តោតទាំងរស់ខ្លះ​ ឲ្យកាត់ក្បាល ដោយ​​​ដាវខ្លះ ដូច្នេះដែរឬទេ ។ បុរសនោះក្រាបទូលយ៉ាងនេះថា សូមទ្រង់ព្រះមេត្តាប្រោស​ខ្ញុំ​ព្រះអង្គបានឃើញ ។ មា្នលភិក្ខុទាំងឡាយ ព្រះយមរាជ សួរ​បុរសនោះ យ៉ាងនេះទៀតថា នែបុរស កាលអ្នក​ឯងនោះ ដឹងក្តីឡើង រហូតដល់ចាស់ តើមានគំនិតថា បានឮថា អ្នក​ណា​ធ្វើនូវបាបកម្មទាំងឡាយ អ្នកនោះ គេនិងធ្វើកម្មករណ៍​ផ្សេងៗ យ៉ាង នេះវិញ ក្នុង​បច្ចុប្បន្ន​នេះឯង​ និងបាច់និយាយថ្វី ក្នុងបរលោក បើដូច្នោះ គួរតែអាត្មាអញធ្វើ​អំពើ​ល្អដោយកាយ ដោយវាចា ដោយចិត្ត ដូច្នេះដែរឬទេ ។​ បុរសនោះក្រាបទូល យ៉ាងនេះថា សូមទ្រង់ព្រះ​មេត្តាប្រោស ខ្ញុំព្រះអង្គមិនអាច (និងគិតឃើញ) ទេ សូមទ្រង់ព្រះមេត្តា​ប្រោស ខ្ញុំព្រះ​អង្គ​ជាមនុស្សប្រ​មាទ ។ ម្នាលភិក្ខុទាំងឡាយ ព្រះយមរាជ ក៏ត្រាស់​ពន្យល់​បុរសនោះ យ៉ាង​នេះថា នែបុរស ព្រោះតែសេចក្តីប្រមាទ បានជាអ្នកឯង មិនធ្វើអំពើល្អ ដោយកាយ ដោយ​វាចា ដោយចិត្ត អើបុរស បើអ្នកឯង មានសេចក្តីប្រមាទ យ៉ាងណា ពួកនិរយបាល នឹងធ្វើ (អ្នក​ឯង) យ៉ាងនោះវិញ ដ្បិតបាបកម្មរបស់អ្នក​ឯងនុ៎ះ មិនមែន​​​មាតាធ្វើឲ្យទេ មិនមែន​បិតាធ្វើ​ឲ្យទេ មិនមែនបងប្អូនប្រុសធ្វើឲ្យទេ មិនមែន​បង​ប្អូន​ស្រីធ្វើឲ្យទេ មិនមែនពួកមិត្រ អាមាត្យធ្វើឲ្យទេ មិនមែនពួកញាតិសាលោហិតធ្វើឲ្យទេ មិនមែនពួកសមណព្រាហ្មណ៍ ធ្វើឲ្យទេ មិនមែនទេវតាទាំងឡាយធ្វើឲ្យទេ បាបកម្មនុ៎ះ គឺអ្នកឯងធ្វើខ្លួនឯង អ្នកឯងនិង​ត្រូវទទួលវិបាកនៃបាបកម្មនោះវិញ ។</p>
        <p><a class='ref km' id='km179' href='#km179'>១៧៩</a>ម្នាលភិក្ខុទាំងឡាយ​ លុះព្រះយមរាជសាកសួរ ដេញដោល សួរឈ្លេច ឈ្លី នូវទេវទូតទី ៤ និងបុរសនោះរួចហើយ ទើបសាកសួរ ដេញដោល សួរឈ្លេចឈ្លី នូវទេវ​ទូតទី ៥ ទៀតថា​ នែបុរសអ្នកឯងមិនបានឃើញនូវទេវទូតទី ៥ ដែលកើតប្រាកដ ក្នុង មនុស្សលោកទេឬ ។ បុរសនោះក្រាបទូលយ៉ាងនេះថា សូមទ្រង់ព្រះមេត្តាប្រោស​ ខ្ញុំព្រះ​អង្គ មិនបានឃើញទេ ។ ម្នាលភិក្ខុទាំងឡាយ ព្រះយមរាជ ត្រឡប់សួរបុរសនោះ យ៉ាងនេះវិញថា នែបុរស អ្នកឯងមិនបានឃើញ ស្ត្រីឬបុរសដែលស្លាប់អស់មួយថ្ងៃ ឬ ស្លាប់អស់ពីរថ្ងៃ ឬក៏ស្លាប់អស់បីថ្ងៃ កំពុងហើមប៉ោង មានសម្បុរខៀវ ដោយច្រើន មានខ្ទុះហូរចេញ​តាម​ទ្វាផ្សេងៗ ទេឬ។ បុរសនោះក្រាបទូល យ៉ាងនេះថា​ សូមទ្រង់ព្រះមេត្តាប្រោស ខ្ញុំព្រះ​អង្គ​បានឃើញ ។ ​ម្នាលភិក្ខុទាំងឡាយ ព្រះយមរាជសួរ​បុរសនោះ យ៉ាងនេះទៀតថា​ នែបុរស​កាលអ្នក​ឯងនោះ ដឹងក្តីឡើងរហូតដល់ចាស់ តើមានគំនិតថា អាត្មាអញឯង មានសេចក្តី​ស្លាប់​​ជាធម្មតា មិនកន្លងសេចក្តីស្លាប់ទៅ បានឡើយ បើដូច្នោះ គួរតែអាត្មាអញ ធ្វើអំពីល្អ ដោយកាយ ដោយវាចា​ ដោយចិត្ត ដូច្នេះដែរឬទេ ។ បុរសនោះក្រាបទូល យ៉ាងនេះថា សូម​ទ្រង់ព្រះមេត្តាប្រោស ខ្ញុំព្រះអង្គមិនអាច (នឹងគិត ឃើញ) ទេ សូមទ្រង់ព្រះមេត្តាប្រោស ខ្ញុំព្រះអង្គជាមនុស្សប្រមាទ ។ មា្នលភិក្ខុទាំងឡាយ ព្រះយមរាជ​ត្រាស់ពន្យល់បុរសនោះ យ៉ាងនេះថា​ នែបុរស​ព្រោះតែសេចក្តីប្រមាទ បានជាអ្នកឯងមិនធ្វើអំពើល្អ ដោយកាយ ដោយវាចា ដោយចិត្ត អើបុរស បើអ្នកឯងមានសេចក្តីប្រមាទយ៉ាងណា ពួកនិរយបាលនឹង​ធ្វើ​ (អ្នកឯង) យ៉ាង​នោះវិញ ដ្បិតបាបកម្ម របស់អ្នកឯងនោះ មិនមែនមាតាធ្វើឲ្យទេ មិនមែនបិតាធ្វើឲ្យទេ មិនមែនបងប្អូនប្រុសធ្វើឲ្យទេ មិនមែនបងប្អូនស្រីធ្វើឲ្យទេ​មិនមែនពួក​មិត្រ​​អាមាត្យធ្វើឲ្យទេ មិនមែនពួកញាតិសាលោហិតធ្វើឲ្យទេ មិនមែនពួកសមណ-​ព្រាហ្មណ៍​​ធ្វើ​ឲ្យទេ មិនមែនទេវតាទាំងឡាយធ្វើឲ្យទេ​ បាបកម្មនុ៎ះ គឺអ្នកឯងធ្វើខ្លួនឯង អ្នកឯងនឹងត្រូវទទួល​វិបាកនៃបាបកម្មនោះវិញ​ ។ ម្នាលភិក្ខុទាំងឡាយ​លុះព្រះយមរាជ​បានសាកសួរ ដេញដោល សួរឈ្លេចឈ្លី នូវទេវទូត ទី ៥ និងបុរសនោះរួចហើយ ក៏ទ្រង់​នៅស្ងៀម ។</p>
        <p><a class='ref km' id='km180' href='#km180'>១៨០</a>ម្នាលភិក្ខុទាំងឡាយ ពួកនិរយបាល ធ្វើនូវកម្មករណ៍ ឈ្មោះបញ្ចពិធព័ន្ធន៍ (​ចំណងប្រាំប្រការ) ចំពោះបុរសនោះ គឺផ្តេក (បុរសនោះ) ហើយបោះដែកគោលដ៏ក្តៅ ត្រង់ដៃ (ខាងស្តាំ) ១ បោះដែកគោលដ៏ក្តៅ ត្រង់ដៃខាងឆ្វេង ១ បោះដែកគោលដ៏ក្តៅ ត្រង់ជើង (ខាងស្តាំ) ១ បោះដែកគោលដ៏ក្តៅត្រង់ជើងខាងឆ្វេង ១ បោះដែកគោលដ៏ក្តៅ ចំកណ្តាលទ្រូង ១ ។ បុរសនោះ ក៏រងទុក្ខវេទនា ក្លាខ្លាំង ខ្លោចផ្សា ក្នុងទីនោះ បើបាបកម្ម​មិនទាន់អស់ត្រឹមណា ក៏មិនទាន់ស្លាប់ត្រឹមនោះ ។</p>
        <p><a class='ref km' id='km181' href='#km181'>១៨១</a>ម្នាលភិក្ខុទាំងឡាយ លុះពួកនិរយបាល ចាប់ផ្តេកបុរសនោះរួចហើយ ទើបចាំងដោយដឹង ។ ម្នាលភិក្ខុទាំងឡាយ ពួកនិរយបាល ចាប់បុរសនោះ យកជើងឡើង​លើ យកក្បាលចុះក្រោម ហើយច្រាសដោយកាំបិតព្រា ។ ម្នាលភិក្ខុទាំងឡាយ ពួកនិរយ-​បាល ទឹមបុរសនោះនឹងរថ ហើយបរទៅបរមក ​លើប្រឹថពីដែលភ្លើងកំពុងឆេះក្តៅ​សព្វ ភ្លឺ​ច្រាល​រន្ទាល សន្ធោសន្ធៅ ។ ម្នាលភិក្ខុទាំងឡាយ ពួកនិរយបាល ប្រើបុរសនោះ​ឲ្យឡើងភ្នំ ឲ្យចុះអំពីភ្នំរងើកភ្លើងដ៏ធំ ដែលកំពុងក្តៅសព្វ ភ្លឺច្រាលរន្ធាលសន្ធោសន្ធៅ ។​មា្នលភិក្ខុ​ទាំង​ឡាយ ពួកនិរយបាល ចាប់បុរសនោះ យកជើងឡើងលើ យកក្បាលចុះក្រោម ហើយ​ទម្លាក់​ទៅក្នុងខ្ទះទង់ដែងដ៏ក្តៅ ដែលភ្លើងកំពុងឆេះក្តៅសព្វ ភ្លឺច្រាល រន្ធាល សន្ធោសន្ធៅ ។ បុរសនោះ ក៏ឆេះនិងកំសួលពពុះ ក្នុងខ្ទះទង់ដែងនោះ ។ កាល បុរសនោះ​ឆេះនឹងកំសួលពពុះ ក្នុងខ្ទះទង់ដែងនោះ ចួនកាលអណ្តែតឡើងលើម្តង​ ចួនកាលលិចចុះក្រោមម្តង ចួនកាល​អណ្តែត​​ទៅទទឹងម្តង ។ បុរសនោះរង​ទុក្ខវេទនា ក្លាខ្លាំង​ខ្លោចផ្សាក្នុងខ្ទះទង់ដែងនោះ បើ​បាបកម្ម​នោះ មិនទាន់អ​ស់ត្រឹមណា ក៏មិនទាន់ស្លាប់ត្រឹមនោះ ។</p>
        <p><a class='ref km' id='km182' href='#km182'>១៨២</a>ម្នាលភិក្ខុទាំងឡាយ​ ពួកនិរយបាល ក៏បោះបុរសនោះទៅក្នុងមហានរក ។ ម្នាលភិក្ខុទាំងឡាយ​មហានរកនោះសោត៖ មានជ្រុងបួន មានទ្វារបួន បែងចែកដោយចំណែក ៗ មានរបងដែកព័ទ្ធព័ន្ធជុំវិញ គ្របដោយគម្របដែក​ ។ ផ្ទៃផែនដីខាងក្រោមនៃមហានរកនោះ សុទ្ធតែដែក​ មាន ភ្លើងឆេះច្រាលរន្ទាល ផ្សាយទៅបានមួយរយយោជន៍ជុំវិញ តាំងនៅសព្វៗ កាល ។ ម្នាលភិក្ខុទាំងឡាយ មហានរកនោះឯង មានអណ្តាតភ្លើងឆេះឡើងអំពីជញ្ជាំង ខាង​កើត ឆាបដល់ជញ្ជាំងខាងលិច ។ ​អណ្តាតភ្លើង ឆេះឡើងអំពីជញ្ជាំងខាងលិច ឆាបដល់​ជញ្ជាំង​​ខាងកើត ។ អណ្តាតភ្លើង ឆេះឡើងអំពីជញ្ជាំងខាងជើង ឆាបដល់ជញ្ជាំងខាងត្បូង ។ អណ្តាតភ្លើង ឆេះឡើងអំពីជញ្ជាំងខាងត្បូង ឆាបដល់ជញ្ជាំងខាងជើង ។ អណ្តាតភ្លើង ឆេះ​ឡើងអំពីខាងក្រោម ឆាបដល់ខាងលើ អណ្តាតភ្លើង ឆេះឡើងអំពីខាងលើ ឆាបដល់ខាង​ក្រោម ។ បុរសនោះ ក៏រងទុក្ខវេទនា ក្លា​ខ្លាំង ខ្លោចផ្សាក្នុងមហានរកនោះ បើបាបកម្មមិនទាន់​អស់ត្រឹមណា ក៏មិនទាន់ស្លាប់ត្រឹមនោះ ។</p>
        <p><a class='ref km' id='km183' href='#km183'>១៨៣</a>ម្នាលភិក្ខុទាំងឡាយ លុះកន្លងកាលវែងឆ្ងាយទៅម្តងៗ មានសម័យដែល​ពួកនិរយបាល បើកទ្វាខាងកើតនៃមហានរកនោះ ។ បុរសនោះ ក៏ស្ទុះដ៏រហ័សទៅត្រង់ទ្វារ​នោះ ។ កាលដែលបុរសនោះស្ទុះទៅ ដោយសន្ទុះដ៏រហ័ស ភ្លើងក៏ឆេះស្បែកក្រៅផង ឆេះ​ស្បែកក្នុងផង ឆេះ​សាច់ផង ឆេះសរសៃផង ឆេះឆ្អឹងផង ហុយផ្សែងឯង ទ្រលោមផងឡើង កាលលើជើងឡើងរត់ទៅ ភ្លើងក៏នៅតែឆេះដូច្នោះឯង ។​ ម្នាលភិក្ខុទាំងឡាយ កាល បុរសនោះតាំងនៅ (ក្នុងទីនោះ) ​ជាច្រើនឆ្នាំ ទ្វារនោះក៏និរយបាលបិទទៅវិញ ។ បុរសនោះ រងទុក្ខវេទនា ក្លាខ្លាំង ខ្លោចផ្សាក្នុងមហានរកនោះ បើបាបកម្មមិនទាន់អស់ត្រឹម​ណា ក៏មិន​ទាន់​ស្លាប់ត្រឹមនោះ​ ។</p>
        <p><a class='ref km' id='km184' href='#km184'>១៨៤</a>ម្នាលភិក្ខុទាំងឡាយ លុះកន្លងកាលវែងឆ្ងាយទៅម្តងៗ មានសម័យដែល​ពួកនិរយបាល បើកទ្វារខាងលិចនៃអវិចីមហានរកនោះ ។ បេ ។ បើទ្វារខាងជើង ។ បេ ។ បើទ្វារខាងត្បូង ។ បុរសនោះក៏ស្ទុះដោយសន្ទុះដ៏រហ័ស ទៅត្រង់ទ្វារនោះ ។ កាលបុរស ស្ទុះទៅដោយសន្ទុះដ៏រហ័ស ភ្លើងក៏ឆេះស្បែកក្រៅផង ឆេះស្បែកក្នុងផង ឆេះសាច់ផង ឆេះសរសៃផង ឆេះឆ្អឹងផង ហុយផ្សែងទ្រលោមឡើង កាលលើកជើងឡើងរត់ទៅ ភ្លើងក៏ នៅតែឆេះ បា្រកដដូច្នោះឯង ។ ម្នាលភិក្ខុទាំងឡាយ កាលបុរសនោះតាំងនៅ (​ក្នុងទីនោះ) ​ជាច្រើនឆ្នាំ​ ទ្វារនោះក៏និរយបាលបិទទៅវិញ ។ បុរសនោះរងទុក្ខវេទនាក្លាខ្លាំង ខ្លោចផ្សាក្នុង​មហានរកនោះ បើបាបកម្មមិនទាន់អស់ត្រឹមណា ក៏មិនទាន់ស្លាប់ត្រឹមនោះ ។</p>
        <p><a class='ref km' id='km185' href='#km185'>១៨៥</a>ម្នាលភិក្ខុទាំងឡាយ លុះកន្លងកាលវែងឆ្ងាយទៅម្តងៗ មានសម័យដែល ពួកនិរយបាល បើបទ្វារខាងកើតនៃមហានរកនោះ ។ បុរសនោះក៏ស្ទុះទៅដោយសន្ទុះដ៏​រហ័ស ទៅត្រង់ទ្វារនោះ ។ កាលបុរសនោះស្ទុះដោយសន្ទុះដ៏រហ័ស ភ្លើងក៏ឆេះស្បែកក្រៅ​ផង ឆេះស្បែកក្នុងផង ឆេះសាច់ផង ឆេះសរសៃផង ឆេះឆ្អឹងផង​ ហុយផ្សែង ទ្រលោមឡើង កាលលើកជើងឡើងរត់ទៅ ភ្លើងក៏នៅតែឆេះ ប្រាកដដូច្នោះ​ឯង ។ បុរស នោះ ក៏ស្ទុះចេញទៅតាមទ្វារនោះ ។ ម្នាលភិក្ខុទាំងឡាយ មានគូថនរក ដ៏​ធំតាំងនៅ បន្ទាប់គ្នានិងមហានរកនោះឯង ។ បុរសនោះ ឆ្លាក់ទៅក្នុងគូថនរកនោះ ។ ម្នាលភិក្ខុទាំង ឡាយ ក្នុងគូថនរកនោះសោត មានសត្វទាំងឡាយមាត់ស្រួចដូចម្ជុល កកេរស្បែកក្រៅ លុះកកេរស្បែកក្រៅហើយ កកេរស្បែកក្នុង លុះកកេរស្បែកក្នុងហើយ កកេរសាច់ លុះ​កកេរសាច់ហើយ កកេរសរសៃ លុះកកេរសរសៃហើយ កកេរឆ្អឹង លុះកកេរឆ្អឹងហើយ ទើបខាំស៊ីខួរក្នុងឆ្អឹង ។ បុរសនោះ រងទុក្ខវេទនា ក្លាខ្លាំង ខ្លោចផ្សាក្នុងគូថនរក នោះ បើបាប​កម្ម​​មិនទាន់អស់ត្រឹមណា​ ក៏មិនទាន់ស្លាប់ត្រឹមនោះ ។</p>
        <p><a class='ref km' id='km186' href='#km186'>១៨៦</a>ម្នាលភិក្ខុទាំងឡាយ មានកុក្កុលនរក ដ៏ធំ តាំងនៅបន្ទាប់គ្នានិងគូថនរក នោះឯង ។ បុរសនោះ ធ្លាក់ទៅក្នុងកុក្កុលនរកនោះ ។ បុរសនោះរងទុក្ខវេទនាក្លាខ្លាំង ខ្លោច​ផ្សា​​​ក្នុងកុក្កុលនរកនោះ បើបាបកម្ម មិនទាន់អស់ត្រឹមណា ក៏មិនទាន់ស្លាប់ត្រឹមនោះ ។</p>
        <p><a class='ref km' id='km187' href='#km187'>១៨៧</a>ម្នាលភិក្ខុទាំងឡាយ មានព្រៃរកាដ៏ធំ ខ្ពស់ត្រដួចឡើងមួយយោជន៍ មាន​បន្លា ១៦ ធ្នាប់ ភ្លើងឆេះក្តៅសព្វ ភ្លឺច្រាលរន្ធាល សន្ធោសន្ធៅ តាំងនៅបន្ទាប់គ្នានិង កុក្កុលនរក​នោះ​ឯង​ ។​ ពួកនិរយបាល ក៏ប្រើបុរសនោះឲ្យឡើងឲ្យចុះ​អំពីព្រៃរការនោះ ។ ​បុរសនោះ រងទុក្ខវេទនា ក្លាខ្លាំង ខ្លោចផ្សាលើដើមរការនោះ បើបាបកម្មមិនទាន់អស់ត្រឹមណា ក៏មិន​ទាន់​ស្លាប់ត្រឹមនោះ ។</p>
        <p><a class='ref km' id='km188' href='#km188'>១៨៨</a>ម្នាលភិក្ខុទាំងឡាយ មានព្រៃស្មៅសសិតធំ តាំងនៅបន្ទាប់គ្នានិងព្រៃរការ​នោះឯង ។ បុរសនោះ ចូលទៅក្នុងព្រៃស្មៅសសិតនោះ ។ ខ្យល់បក់ស្លឹកសសិតនោះ មកកាត់ដៃ កាត់ជើង កាត់ទាំងដៃទាំងជើង កាត់ស្លឹកត្រចៀក កាត់ច្រមុះ កាត់ទាំងស្លឹក​ត្រចៀកទាំងច្រមុះ (របស់បុរសនោះ) ។ បុរសនោះ រងទុក្ខវេទនា ក្លាខ្លាំង ខ្លោចផ្សានៅ ក្នុងព្រៃសសិតនោះ​ បើបាបកម្មនោះ មិនទាន់អស់ត្រឹមណា ក៏មិន​ទាន់ស្លាប់ត្រឹមនោះ ។</p>
        <p><a class='ref km' id='km189' href='#km189'>១៨៩</a>ម្នាលភិក្ខុទាំងឡាយ មានស្ទឹងទឹកផ្សាដ៏ធំ តាំងនៅបន្ទាប់គ្នានិងព្រៃ សសិត​នោះ​ឯង ។ បុរសនោះ ក៏ធ្លាក់ទៅក្នុងស្ទឹងនោះ ។ បុរសនោះ ជួនកាលអណ្តែត បណ្តោយ​ខ្សែទឹក ជួនកាលអណ្តែតច្រាសខ្សែទឹក ជួនកាលអណ្តែតទាំងបណ្តោយខ្សែ ទឹកទាំង​ច្រាស​ខ្សែទឹក ក្នុងស្ទឹងនោះ ។ បុរសនោះ រងទុក្ខវេទនា ក្លាខ្លាំង ខ្លោចផ្សាក្នុងស្ទឹង​នោះ បើបាបកម្ម​នោះ មិនទាន់អស់ត្រឹមណា ក៏មិនទាន់ស្លាប់ត្រឹមនោះ ។</p>
        <p><a class='ref km' id='km190' href='#km190'>១៩០</a>ម្នាលភិក្ខុទាំងឡាយ ពួកនិរយបាល យកសន្ទូច ស្ទូច បុរសនោះវាត់ឡើង ដាក់មកលើគោក ហើយសួរយ៉ាងនេះថា នែបុរស អ្នកឯងប្រថ្នាអ្វី ។ បុរសនោះឆ្លើយ យ៉ាងនេះថា​ បពិត្រលោកដ៏ចំរើនខ្ញុំឃា្លនបាយ ។ ម្នាលភិក្ខុទាំងឡាយ ពួកនិរយបាល ក៏​យក​​កង្វេរដែកដ៏ក្តៅ ដែលភ្លើងកំពុងឆេះសព្វ ភ្លឺច្រាលរន្ទាល សន្ធោសន្ធៅ មកបើក មាត់បុរស​នោះ ហើយញាត់នូវដុំទង់ដែងដ៏ក្តៅ ដែលភ្លើងកំពុងឆេះសព្វ ភ្លឺច្រាល​រន្ទាល សន្ធោសន្ធៅ ទៅក្នុងមាត់ ។ ដុំទង់ដែងនោះ ក៏ឆេះបបូរមាត់ ឆេះមាត់ ឆេះបំពង់ក ឆេះពោះ នាំយកទាំង​ពោះវៀនធំ ទាំងពោះវៀនតូច របស់បុរសនោះចេញមកខាងក្រោម។ បុរសនោះរងទុក្ខ​វេទនា ក្លាខ្លាំង ខ្លោចផ្សាក្នុងនរកនោះ បើបាបកម្មនោះមិនទាន់អស់ត្រឹមណា ក៏មិនទាន់ស្លាប់​ត្រឹមនោះ ។</p>
        <p><a class='ref km' id='km191' href='#km191'>១៩១</a>ម្នាលភិក្ខុទាំងឡាយ ពួកនិរយបាល សួរបុរសនោះយ៉ាងនេះទៀតថា នែបុរស អ្នក​ឯងប្រាថ្នាអ្វី ។​ បុរសនោះឆ្លើយយ៉ាងនេះថា បពិត្រលោកដ៏ចំរើន ខ្ញុំស្រេកទឹក ។ ម្នាល​ភិក្ខុទាំងឡាយ ពួកនិរយបាល យកកង្វេរដែកដ៏ក្តៅ ដែលភ្លើងកំពុង​ឆេះសព្វ ភ្លឺច្រាលរន្ទាល សន្ធោសន្ធៅ មកបើកមាត់បុរសនោះ ហើយបង្អកទឹកទង់ដែងដ៏​ក្តៅ ដែល​​ភ្លើងកំពុង​ឆេះសព្វ ភ្លឺច្រាលរន្ទាល សន្ធោសន្ធៅ ទៅក្នុងមាត់ ។ ទឹកទង់ដែងនោះ​ក៏ឆេះបបូរមាត់ ឆេះ​មាត់ ឆេះបំពង់ក ​ឆេះពោះ នាំយកទាំងពោះវៀនធំ ទាំងពោះវៀនតូច របស់បុរសនោះចេញ​មកខាងក្រោម ។ បុរសនោះ រងទុក្ខវេទនា ក្លាខ្លាំង ខ្លោចផ្សាក្នុង នរកនោះ បើបាបកម្មនោះ មិនទាន់អស់ត្រឹមណា ក៏មិនទាន់ស្លាប់ត្រឹមនោះ។ ម្នាលភិក្ខុទាំងឡាយ ពួកនិរយបាល បោះទំលាក់បុរសនោះ ទៅក្នុងមហានរក​វិញ ។</p>
        <p><a class='ref km' id='km192' href='#km192'>១៩២</a>ម្នាលភិក្ខុទាំងឡាយ រឿងរ៉ាវ ធ្លាប់មានមកហើយថា ព្រះយមរាជ មាន​សេ​ចក្តីត្រិះរិះដូច្នេះថា​ បានឮថា សត្វទាំងឡាយណា ធ្វើបាបកម្មក្នុងលោក សត្វនោះឯង រមែងត្រូវគេធ្វើកម្មករណ៍ផ្សេងៗ មានសភាពយ៉ាងនេះ ឱហ្ន៎ អាត្មាអញ សូមឲ្យបាន អត្តភាពជាមនុស្ស ឲ្យទាន់ព្រះតថាគតអរហន្តសម្មាសម្ពុទ្ធ ត្រាស់ឡើងក្នុងលោក សូម​ឲ្យអាត្មាអញ ចូលទៅអង្គុយជិតព្រះមានព្រះភាគអង្គនោះ បើព្រះមានព្រះភាគអង្គ​នោះ ទ្រង់សំដែងធម៌ប្រោសអាត្មាអញ សូមឲ្យអាត្មាអញយល់ច្បាស់ នូវធម៌របស់ព្រះ​មាន​ព្រះភាគអង្គនោះ ។ ម្នាលភិក្ខុទាំងឡាយ ឯតថាគត មិនមែនបានស្តាប់រឿងនោះឯង អំពី​សមណ ឬ ព្រាហ្មណ៍ដទៃណាមួយ ហើយ (នាំមក) សំដែងទេ តាមដែលពិតនោះ តថាគត សំដែងរឿងដែលតថាគតដឹងខ្លួនឯង​ឃើញខ្លួនឯង យល់ខ្លួនឯង តែមួយយ៉ាង ។</p>
        <p><a class='ref km' id='km193' href='#km193'>១៩៣</a>លុះព្រះមានព្រះភាគ​ទ្រង់ត្រាស់ព្រះសូត្រនេះចប់ហើយ លុះព្រះសុគត ទ្រង់ត្រាស់ព្រះសូត្រនេះចប់ហើយ ទើបព្រះសាស្តា ទ្រង់ត្រាស់និពន្ធគាថានេះតទៅថា៖</p>
        <p>មាណពទាំងឡាយណា ដែលយមរាជ ដាស់តឿនដោយទេវតាទាំងឡាយ ហើយ ក៏នៅតែប្រមាទ មាណព ទាំងនោះឯង ជាអ្នកបាននូវកាយ ដ៏ថោក ទាប រមែងសោកសៅ អស់កាលយូរអង្វែង ចំណែកមាណពណា ក្នុង លោក​​នេះ ជាសប្បុរស មានសន្តានស្ងប់រម្ងាប់ ដែលយមរាជ ដាស់តឿន ដោយ​ទេវ​ទូតទាំងឡាយហើយ តែងមិនប្រមាទក្នុងអរិយធម៌ ក្នុងកាល ណា​ឡើយ រមែងឃើញនូវភ័យក្នុងឧបាទាន ជាហេតុកើតឡើងនៃជាតិ​និង មរ​ណៈ តែងចុះចិត្តស៊ប់ ក្នុងព្រះនិព្វាន ជាធម្មជាតអស់ទៅនៃជាតិនិង មរណៈ ព្រោះ​​មិនប្រកាន់មាំ មាណពនោះឯង ជាអ្នកដល់នូវទីដ៏ក្សេម មាន សេចក្តី​សុខ រលត់កិលេសក្នុងបច្ចុប្បន្ន ជាអ្នក កន្លងផុតនូវពៀរ និងភ័យ ​ទាំង​ពួង បានឆ្លងផុតនូវទុក្ខទាំងពួង ។</p>
        <p>ចប់ ទេវទូតសូត្រ ទី ១០ ។</p><!--MN130 end-->
        <p>ចប់សុញ្ញតវត្ត ទី ៣ ។</p>
        <p>បញ្ជីឈ្មោះសូត្រ នៃសុញ្ញតវគ្គនោះគឺ</p>
        <p>ចូឡសុញ្ញតសូត្រ មហាសុញ្ញតសូត្រ អច្ឆរិយព្ភូកធម្មសូត្រ ដ៏ប្រសើរ ពក្កុលត្ថេរច្ឆរិយព្ភូតធម្មសូត្រ ទត្តភូមិសូត្រ ភូមិជសូត្រ​ អនុរុទ្ធសូត្រ  ឧបក្កិលេសសូត្រ ពាលបណ្ឌិតសូត្រ ទេវទូតសូត្រ ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>