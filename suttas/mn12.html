<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn12' lang='km'>
        <header>
            <ul>
            </ul>
            <h1>ចូឡសីហនាទសូត្រ ទី ១</h1>
        </header>
        <p><a class='ref km' id='km១៥៩' href='#km១៥៩'>១៥៩</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់​ គ​ង់​​​នៅក្នុងដងព្រៃក្រៅនគរ ជាខាងលិចក្រុងវេសាលី ។ សម័យនោះឯង សុនក្ខត្តលិច្ឆវិបុត្ត ទើបនឹងសឹកចេញចាកធម្មវិន័យនេះទៅ មិនយូរប៉ុន្មាន ។ តែង​​​ពោលវាចាក្នុងកណ្តាលបរិស័ទ ក្នុងក្រុងវេសាលីយ៉ាងនេះថា គុណ​វិសេស គឺញាណទស្សនៈជាគុណអាចដើម្បី​ធ្វើខ្លួន ឲ្យជា​ព្រះ​អរិយៈ​ដ៏ក្រៃលែង​ជាង ​ម​នុស្ស​​​ធម៌នៃព្រះសមណគោតមមិនមានទេ ព្រះសមណគោតម សម្តែងធម៌ ដែល​ខ្លួនស្រាវជ្រាវដោយសេចក្តីត្រិះរិះ ដែលខ្លួនស្ទាបស្ទង់ ដោយការ​ពិចារ-​ណា ជាការឈ្លាសវៃដោយខ្លួនឯង តែធម៌ដែលព្រះអង្គសម្តែងហើយ ដើម្បី​ប្រយោជន៍​ដល់គុណវិសេសណា គុណវិសេសនោះរមែងប្រព្រឹត្តទៅ ដើម្បី​សេចក្តី​​​អស់ទៅនៃវដ្តទុក្ខដោយប្រពៃ ដល់បុគ្គលអ្នកធ្វើតាមធម៌នោះ ។</p>
        <p><a class='ref km' id='km១៦០' href='#km១៦០'>១៦០</a>លំដាប់នោះ ព្រះសារីបុត្តដ៏មានអាយុ ស្លៀកស្បង់ប្រដាប់បាត្រ និង​ចី​វរក្នុងបុព្វណ្ហសម័យ ចូលទៅកាន់ក្រុងវេសាលីដើម្បីបិណ្ឌបាត ។ ព្រះ​សារីបុត្ត​​​​មានអាយុបានឮសុនក្ខត្តលិច្ឆវិបុត្ត កំពុងពោលវាចា ក្នុងកណ្តាល​បរិសទ្យក្នុងក្រុងវេសាលីយ៉ាងនេះថា គុណវិសេសគឺញាណទស្សនៈ ដែល​អាច​​​​ដើម្បីធ្វើខ្លួនឲ្យជាអរិយៈដ៏ក្រៃលែងជាងមនុស្សធម៌ នៃព្រះសមណគោតម មិន​មាន​ទេព្រះសមណគោតម សម្តែងធម៌ដែលខ្លួនស្រាវជ្រាវ ដោយ​សេចក្តី​ត្រិះរិះ ដែលខ្លួនស្ទាបស្ទង់ដោយការពិចារណា ជាការឈ្លាសវៃខ្លួនឯង តែធម៌​ដែល​ព្រះ​អង្គសម្តែងហើយ ដើម្បីប្រយោជន៍ដល់គុណវិសេសណា គុណវិសេស​នោះ រមែងប្រព្រឹត្តទៅដើម្បីឲ្យអស់ទៅនៃវដ្តទុក្ខដោយប្រពៃ ដល់បុគ្គល​អ្នក​ធ្វើ​តាមធម៌នោះ ។ លុះព្រះសារីបុត្តមានអាយុ ត្រាច់ទៅក្រុងវេសាលីដើម្បី​បិណ្ឌបាតត្រឡប់អំពីបិណ្ឌបាតហើយ ក្នុងវេលាខាងក្រោយភត្ត ក៏ចូល​ទៅ​គាល់​​​​ព្រះមានព្រះភាគ លុះចូលទៅដល់ហើយ ក៏ក្រាបថ្វាយ​បង្គំ​ព្រះមាន​ព្រះភាគ ហើយអង្គុយក្នុងទីដ៏សមគួរ ។ លុះព្រះសារីបុត្តមានអាយុ អង្គុយ​ក្នុង​ទី​សម​គួរហើយ ទើបក្រាបបង្គំទូលព្រះមានព្រះភាគ ដូច្នេះថា បពិត្រ​ព្រះអង្គ​ដ៏​ចម្រើនសុនក្ខត្តលិច្ឆវិបុត្តទើបនឹងសឹកចេញចាកធម្មវិន័យនេះ មិនយូរប៉ុន្មាន តែង​ពោលវា​ចា ក្នុងកណ្តាលបរិសទ្យក្នុងក្រុងវេសាលីយ៉ាងនេះថា គុណ​វិសេសគឺញាណទស្សនៈ ជាគុណអាចធ្វើខ្លួន​ឲ្យជាព្រះអរិយៈ​ដ៏ក្រៃលែង​ជាង​មនុស្ស​​​ធម៌នៃព្រះសមណគោតមមិនមានទេ ព្រះសមណគោតម សម្តែងធម៌ ដែលខ្លួន​ស្រាវជ្រាវដោយសេចក្តីត្រិះរិះ ដែលខ្លួនស្ទាបស្ទង់ ដោយការ​ពិចារ​-ណា ជាការឈ្លាសវៃដោយខ្លួនឯង តែធម៌ដែលព្រះអង្គសម្តែងហើយ ដើម្បី​ប្រយោជន៍​ដល់គុណវិសេសណា គុណវិសេសនោះ រមែងប្រព្រឹត្តទៅដើម្បី​សេចក្តី​​​អស់ទៅនៃវដ្តទុក្ខដោយប្រពៃ ដល់បុគ្គលអ្នកធ្វើតាមធម៌នោះ ។</p>
        <p><a class='ref km' id='km១៦១' href='#km១៦១'>១៦១</a>ព្រះអង្គត្រាស់ថា ម្នាលសារីបុត្ត សុនក្ខត្តជាមនុស្សកាចជា​មោឃ-​បុរសព្រោះវាចានោះ គាត់ពោលដោយសេចក្តីក្រេវក្រោធ ម្នាលសារីបុត្ត សុនក្ខត្ត​​​​​​​​ជាមោឃបុរសនោះគិតថា អាត្មាអញនឹងតិះដៀល ហើយត្រឡប់​ជា​សរសើរ​​តថាគតវិញ ម្នាលសារីបុត្ត ព្រោះការនិយាយយ៉ាងនេះថា ធម៌ដែល​ព្រះសមណគោតមសម្តែងហើយ ដើម្បីប្រយោជន៍ដល់គុណវិសេសណា គុណ​វិសេស​​នោះ រមែងប្រព្រឹត្តទៅដើម្បីសេចក្តីអស់ទៅនៃវដ្តទុក្ខដោយប្រពៃ ដល់​បុគ្គល​​​អ្នកធ្វើតាមធម៌នោះ នេះឯងជាគុណរបស់តថាគត ។</p>
        <p><a class='ref km' id='km១៦២' href='#km១៦២'>១៦២</a>ម្នាលសារីបុត្ត សុនក្ខត្តជាមោឃបុរស មិនបានយល់ធម៌ក្នុង​តថាគត​​នេះថា ព្រះមានព្រះភាគអង្គនោះ ជាអរហន្តសម្មាសម្ពុទ្ធបរិបូណ៌​ដោយ​​​វិជ្ជានិងចរណៈ ជាព្រះសុគតជ្រាបច្បាស់នូវលោក ជាសារថីទូន្មាន​នូវ​បុរស មិនមានអ្នកណាប្រសើរជាង ជាសាស្តានៃទេវតានិងមនុស្ស ជាបុគ្គល​ភ្ញាក់​​​រលឹក ទ្រង់មានជោគ ។</p>
        <p><a class='ref km' id='km១៦៣' href='#km១៦៣'>១៦៣</a>ម្នាលសារីបុត្ត សុនក្ខត្តជាមោឃបុរស នឹងមិនបាន​ត្រាស់​ដឹង​នូ​វ​ធម៌ក្នុងតថាគតនេះថា ព្រះមានព្រះភាគអង្គនោះ តែងសម្តែងនូវឫទ្ធិបាន​ច្រើន​​​ប្រការ គឺសូម្បីតែម្នាក់ធ្វើឲ្យទៅជាច្រើននាក់ក៏បាន សូម្បីច្រើននាក់ធ្វើឲ្យទៅ​ជា​មនុស្សម្នាក់ក៏បាន ទៅកាន់ទីវាល ជាទីខាងក្រៅ ខាងក្រៅជញ្ជាំង ខាង​ក្រៅ​កំពែង ខាងក្រៅភ្នំវិញ ឥតមានទើសដូចជាគេដើរលើអាកាស ។ ងើបមុជ ក្នុងផែនដី ដូចជាគេងើបមុជក្នុងទឹកក៏បាន ។ ដើរលើទឹកក៏បានឥតមានបែក​ធ្លាយ ដូចជាគេដើរលើផែនដី ។ អង្គុយពែនភ្នែន ទៅទាំងភ្នែនក្នុង​អាកាស​ក៏​បាន ដូចជាសត្វសកុណជាតិ ដែលមានស្លាប ។ យកដៃស្ទាបអង្អែលព្រះចន្ទ្រ និង​​ព្រះអាទិត្យទាំងនេះ ដែលមានឫទ្ធិច្រើនយ៉ាងនេះ មានអានុភាព​ច្រើន​យ៉ាង​នេះក៏បាន ឬញុំាងអំណាចកាយ ឲ្យអណ្តែតរហូតដល់ព្រហ្មលោកក៏បាន ។</p>
        <p><a class='ref km' id='km១៦៤' href='#km១៦៤'>១៦៤</a>ម្នាលសារីបុត្ត សុនក្ខត្តជាមោឃបុរស នឹងមិនបានត្រាស់ដឹងធម៌ ក្នុង​តថាគតនេះថា ព្រះមានព្រះភាគអង្គនោះ មានសោតធាតុ ជាទិព្វដ៏បរិសុទ្ធ កន្លង​ហួសត្រចៀកមនុស្សធម្មតា រមែងឮសំឡេងពីរប្រការ គឺសំឡេងទិព្វនិង​សំឡេង​​មនុស្ស ក្នុងទីឆ្ងាយក៏បាន ទីជិតក៏បាន ។</p>
        <p><a class='ref km' id='km១៦៥' href='#km១៦៥'>១៦៥</a>ម្នាលសារីបុត្ត សុនក្ខត្តជាមោឃបុរស នឹងមិនបានត្រាស់ដឹងធម៌ ក្នុង​តថាគតនេះថា ព្រះមានព្រះភាគអង្គនោះ អាចកំណត់​នូវ​ចិត្ត​របស់​សត្វ​ដទៃ បុគ្គលដទៃហើយ ជ្រាបច្បាស់ដោយព្រះទ័យបាន ។ ចិត្តដែលប្រកប​ដោយ​​រាគៈ​ក្តី ក៏ជ្រាបច្បាស់ថា ចិត្តប្រកបដោយរាគៈ ចិត្តដែល​ប្រាស​ចាក​រាគៈ​ក្តី ក៏ជ្រាបច្បាស់ថា ចិត្តប្រាសចាករាគៈ ។ ចិត្តដែលប្រកបដោយទោសៈក្តី ក៏​ជ្រាប​ច្បាស់ថា ចិត្តប្រកបដោយទោសៈ ចិត្តដែលប្រាសចាកទោសៈក្តី ក៏ជ្រាប​ច្បាស់​ថា ចិត្តប្រាសចាកទោសៈ ។ ចិត្តដែលប្រកបដោយមោហៈក្តី ក៏​ជ្រាប​ច្បាស់​​​ថា ចិត្តប្រកបដោយមោហៈ ចិត្តដែលប្រាសចាកមោហៈក្តី ក៏ជ្រាបច្បាស់​ថា ចិត្តប្រាសចាកមោហៈ ។ ចិត្តរួញរាក្តី ក៏ជ្រាបច្បាស់ថា ចិត្តរួញរា ចិត្តរាយ​-មាយ​ក្តី ក៏ជ្រាបច្បាស់ថា ចិត្តរាយមាយ ។ ចិត្តដែលជាមហគ្គតៈ គឺរូបាវចរនិង​អរូបាវចរ​ក្តី... ចិត្តដែលមិនមែនជាមហគ្គតៈក្តី...។ ចិត្តដែលជាសឧត្តរៈ គឺ​លោកិយចិត្តក្តី... ចិត្តដែលជាអនុត្តរៈ គឺលោកុត្តរចិត្តក្តី...។ ចិត្តដែលតាំងមាំក្តី... ចិត្ត​ដែលមិនបានតាំងមាំក្តី...។ ចិត្តដែលផុតស្រឡះចាកអាសវៈក្តី ក៏​ជ្រាប​ច្បាស់​ថា ចិត្តផុតស្រឡះចាកអាសវៈ ចិត្តដែលមិនទាន់ផុតចាកអាសវៈក្តី ក៏​ជ្រាប​ច្បាស់​ថា ចិត្តមិនទាន់ផុតចាកអាសវៈ ។</p>
        <p><a class='ref km' id='km១៦៦' href='#km១៦៦'>១៦៦</a>ម្នាលសារីបុត្ត តថាគតពលញ្ញាណរបស់តថាគតនេះ​មាន​ ១០​ប្រការ គឺជាពលញ្ញាណ ដែលតថាគតបានប្រកបហើយ ទើបដឹងច្បាស់នូវ​ហេតុ​ដ៏ប្រសើរ បន្លឺសីហនាទ ក្នុងបរិស័ទទាំងឡាយញ៉ាំងព្រហ្មចក្រ (ចក្រ​ដ៏​ប្រសើរ) ឲ្យប្រព្រឹត្តទៅ ។ ឯតថាគតពលញ្ញាណ ១០ តើដូចម្តេច ។ ម្នាល​សារីបុត្ត ព្រះតថាគតក្នុងលោកនេះ រមែងដឹងច្បាស់នូវហេតុតាមហេតុផង ដឹង​ច្បាស់ នូវអំពើមិនមែនជាហេតុតាមអំពើមិនមែនជាហេតុផង តាមសេចក្តី ពិត ។ ម្នាលសារីបុត្ត ត្រង់ដែលព្រះតថាគតដឹងច្បាស់ នូវហេតុតាមហេតុផង ដឹង​ច្បាស់នូវអំពើមិនមែនជាហេតុ តាមអំពើមិនមែនជាហេតុផង តាម​សេចក្តី​ពិត ម្នាលសារីបុត្ត នេះឯងជាតថាគតពលញ្ញាណរបស់តថាគតទី ១ ជា ពលញ្ញាណ ដែលព្រះតថាគតតែងអាស្រ័យ ទើបបានដល់នូវថ្នាក់ដ៏ប្រសើរ បន្លឺ​​​​​​សីហនាទក្នុងពួកបរិស័ទ ញ៉ាំងព្រហ្មចក្រ (ចក្រដ៏ប្រសើរ) ឲ្យប្រព្រឹត្តទៅ ។ ម្នាល​សារីបុត្ត មួយទៀតព្រះតថាគតរមែងដឹងច្បាស់ នូវវិបាកនៃកុសលកម្ម និងអកុសលកម្ម ដែលសត្វបានធ្វើហើយទាំងអតីត អនាគត នឹងបច្ចុប្បន្នតាម​បច្ច័យ តាមហេតុ ដោយសេចក្តីពិតមែន ។ ម្នាលសារីបុត្ត ត្រង់ដែល​តថាគត ដឹង​ច្បាស់នូវវិបាកនៃកុសលនិងអកុសល ដែលសត្វបានធ្វើហើយ ទាំងអតីត អនាគត នឹងបច្ចុប្បន្នតាមបច្ច័យតាមហេតុដោយសេចក្តីពិត ម្នាលសារីបុត្ត នេះឯងជា តថាគតពលញ្ញាណរបស់តថាគត (ទី២) ជាពលញ្ញាណដែល​តថាគតតែងអាស្រ័យ ទើបបានដល់នូវថ្នាក់ដ៏ប្រសើរ បន្លឺឡើងនូវសីហនាទ ក្នុងបរិស័ទទាំងឡាយ ញ៉ាំងចក្រដ៏ប្រសើឲ្យប្រព្រឹត្តទៅ ។ ម្នាលសារីបុត្ត មួយ​ទៀត តថាគតដឹងច្បាស់នូវបដិបទាជាដំណើរ ទៅកាន់សុគតិនិងទុគ្គតិក្នុង​ទី​ទាំង​ពួងតាមសេចក្តីពិត ។ ម្នាលសារីបុត្ត ត្រង់ដែលព្រះតថាគតដឹងច្បាស់នូវ បដិបទាដំណើរទៅកាន់សុគតិនិងទុគ្គតិក្នុងទីទាំងពួង ម្នាលសារីបុត្តនេះឯង​ជា តថាគតពលញ្ញាណរបស់ព្រះតថាគត (ទី៣) ជាពលញ្ញាណ ដែលព្រះ​តថាគតតែងអាស្រ័យហើយ ទើបដល់នូវថ្នាក់ដ៏ប្រសើរ បន្លឺសីហនាទក្នុង​បរិស័ទ​​​​​ទាំងឡាយ ញ៉ាំងព្រហ្មចក្រដ៏ប្រសើឲ្យប្រព្រឹត្តទៅ ។ ម្នាលសារីបុត្ត មួយ​ទៀត តថាគតដឹងច្បាស់នូវលោកដែលមានធាតុច្រើនយ៉ាង មានធាតុ<a href="http://www.chhouk-krohom.de/index.php/kh/tipitaka/sutta-pitaka/majjhimanikaya/majjhimanikaya-mulapannasaka/mulapannasaka-sihanadavagga" target="[បានដល់លក្ខណៈផ្សេងៗ របស់ធាតុទាំងនោះ។]">៣) </a>ផ្សេង ៗ គ្នា តាមសេចក្តីពិត ។ ម្នាលសារីបុត្ត ត្រង់ដែលតថាគតដឹងច្បាស់​នូវ​លោកដែលមានធាតុច្រើនយ៉ាង មានធាតុផ្សេង ៗ គ្នា តាមសេចក្តីពិតម្នាល​សារីបុត្ត នេះឯងជាតថាគតពលញ្ញាណ (ទី៤) ជាពលញ្ញាណដែលព្រះ​តថាគតបានដល់នូវថ្នាក់ដ៏ប្រសើរ ទើបបន្លឺសីហនាទ ក្នុងពួកបរិស័ទ​ទាំង​ឡាយញ៉ាំងព្រហ្មចក្រឲ្យប្រព្រឹត្តទៅ ។ ម្នាលសារីបុត្ត មួយទៀត ព្រះតថាគត ដឹងច្បាស់នូវអធ្យាស្រ័យផ្សេង ៗ គ្នា របស់សត្វទាំងឡាយ តាមសេចក្តីពិត ។ ម្នាលសារីបុត្ត ត្រង់ដែលព្រះតថាគតដឹងច្បាស់នូវអធ្យាស្រ័យផ្សេង ៗ គ្នា របស់​សត្វទាំងឡាយតាមសេចក្តីពិត ម្នាលសារីបុត្ត នេះឯងជាតថាគតពលញ្ញាណ របស់ព្រះតថាគត (ទី៥) ជាពលញ្ញាណដែលព្រះតថាគត តែង​អាស្រ័យ​ហើយ ទើបបានដល់នូវថ្នាក់ដ៏ប្រសើរ បន្លឺសីហនាទក្នុងបរិស័ទទាំងឡាយ ញ៉ាំងព្រហ្ម-​ចក្រឲ្យប្រព្រឹត្តទៅ ។ ម្នាលសារីបុត្ត មួយទៀត តថាគតដឹងច្បាស់នូវឥន្ទ្រិយ​ក្លៀវក្លានឹងទន់របស់ពួកសត្វដទៃរបស់ពួកបុគ្គលដទៃតាមសេចក្តីពិត ។ ម្នាលសារីបុត្ត ត្រង់ដែលព្រះតថាគតដឹងច្បាស់ នូវឥន្ទ្រិយក្លៀវក្លានឹងទន់ របស់ពួកសត្វដទៃ ពួកបុគ្គលដទៃ តាមសេចក្តីពិត ម្នាលសារីបុត្ត នេះឯងជា តថាគតពលញ្ញាណរបស់ព្រះតថាគត(ទី៦) ជាពលញ្ញាណដែលព្រះតថាគត តែងអាស្រ័យហើយ ទើបបានដល់នូវថ្នាក់ដ៏ប្រសើរ បន្លឺសីហនាទក្នុងបរិស័ទ​ទាំងឡាយ ញ៉ាំងព្រហ្មចក្រឲ្យប្រព្រឹត្តទៅ ។ ម្នាលសារីបុត្ត មួយទៀត ព្រះ​តថាគត ដឹងច្បាស់នូវសេចក្តីសៅហ្មង សេចក្តីផូរផង់នឹងការចេញនៃ ឈាន វិមោក្ខ សមាធិ នឹងសមាបត្តិទាំងឡាយ តាមសេចក្តីពិត ។ ម្នាលសារីបុត្ត ត្រង់ដែលព្រះតថាគត ដឹងច្បាស់នូវសេចក្តីសៅហ្មង សេចក្តីផូរផង់ នឹងកា​រ​ចេញ​​​នៃឈាន វិមោក្ខ សមាធិ នឹងសមាបត្តិទាំងឡាយ តាមសេចក្តីពិត ម្នាល​សារីបុត្ត នេះឯងជាតថាគតពលញ្ញាណ របស់ព្រះតថាគត(ទី៧) ជាពល​-ញ្ញាណដែលព្រះតថាគតតែងអាស្រ័យហើយ ទើបបានដល់នូវថ្នាក់ដ៏ប្រសើរ បន្លឺសីហនាទក្នុងបរិស័ទទាំងឡាយ ញ៉ាំងព្រហ្មចក្រឲ្យប្រព្រឹត្តទៅ ។ ម្នាល​សារីបុត្ត មួយទៀត ព្រះតថាគតរលឹកជាតិ ដែលបាននៅអាស្រ័យក្នុងកាល​មុន ជាអនេកជាតិ គឺរលឹកបាន ១ ជាតិ ២ ជាតិ ៣ ជាតិ ៤ ជាតិ ៥ ជាតិ ១០ ជាតិ ២០ ជាតិ ៣០ ជាតិ ៤០ ជាតិ ៥០ ជាតិ ១០០ ជាតិ ១ ពាន់ជាតិ ១ សែន​ជាតិ​ក៏​បាន រលឹកបានច្រើនសំវដ្តកប្ប ច្រើនវិវដ្តកប្ប ច្រើនសំវដ្ដវិវដ្តកប្បក៏បាន ថា​ក្នុង​ភព​ឯណោះ អាត្មាអញមានឈ្មោះយ៉ាងនេះ មានគោត្រយ៉ាងនេះ មានសម្បុរ​យ៉ាងនេះ មានអាហារយ៉ាងនេះ បានទទួលសុខទុក្ខយ៉ាងនេះ មានកំណត់​អាយុ​ត្រឹមប៉ុណ្ណេះ អាត្មាអញនោះច្យុតចាកអត្តភាពនោះហើយ បានទៅកើត​ក្នុង​ភពឯណោះ ដែលទៅកើតក្នុងភពឯណោះទៀត អាត្មាអញក៏មាន​ឈ្មោះ​យ៉ាង​នេះ មានគោត្រយ៉ាងនេះ មានសម្បុរយ៉ាងនេះ មានអាហារ​យ៉ាង​នេះ ទទួលសុខទុក្ខយ៉ាងនេះ មានកំណត់អាយុត្រឹមប៉ុណ្ណេះ លុះអាត្មាអញនោះ ច្យុតចាកអត្តភាពនោះហើយ ទើបមកកើតក្នុងភពនេះឯង ។ ព្រះតថាគត រលឹកជាតិដែលបាននៅអាស្រ័យ ក្នុងកាលមុនជាអនេកជាតិ ព្រមទាំងអាការ ព្រមទាំងឧទ្ទេសយ៉ាងនេះឯង ។ ម្នាលសារីបុត្ត ត្រង់ដែលព្រះតថាគតរលឹក​ជាតិ ដែលបាននៅអាស្រ័យ ក្នុងកាលមុនជាអនេកជាតិ គឺរលឹកបាន ១ ជាតិ ២ ជាតិ ។បេ។ រលឹកជាតិដែលបាននៅអាស្រ័យ ក្នុងកាលមុនជាអនេកជាតិ ព្រមទាំងអាការ ព្រមទាំងឧទ្ទេសយ៉ាងនេះ ម្នាលសារីបុត្ត នេះឯងជាតថាគត​ពលញ្ញាណរបស់ព្រះតថាគត(ទី៨) ជាពលញ្ញាណដែលព្រះតថាគត តែង​អាស្រ័យ​​​ហើយ ទើបបានដល់នូវថ្នាក់ដ៏ប្រសើរ បន្លឺសីហនាទក្នុងបរិស័ទ​ទាំងឡាយ ញ៉ាំងព្រហ្មចក្រឲ្យប្រព្រឹត្តទៅ ។ ម្នាលសារីបុត្ត មួយទៀត ព្រះតថាគតមានចក្ខុដូចជាទិព្វដ៏បរិសុទ្ធ កន្លងហួសចក្ខុ របស់មនុស្សធម្មតា តែងឃើញនូវសត្វទាំងឡាយ កំពុងច្យុតកំពុងកើត ជាសត្វទាបថោកខ្លះ ខ្ពង់ខ្ពស់ខ្លះ មានសម្បុរល្អខ្លះ មានសម្បុរអាក្រក់ខ្លះ មានគតិល្អខ្លះ មានគតិ​អាក្រក់ខ្លះ ដឹងច្បាស់នូវសត្វទាំងឡាយ ដែលអន្ទោលទៅតាមកម្ម (របស់ខ្លួន) ថា អើហ្ន៎ សត្វទាំងអម្បាលនេះ ។បេ។ រមែងដឹងច្បាស់ (យ៉ាងនេះឯង) ។ ម្នាល​សារីបុត្តត្រង់ដែលព្រះតថាគត មានចក្ខុដូចជាទិព្វដ៏បរិសុទ្ធ កន្លងហួសចក្ខុ របស់​​មនុស្សធម្មតា តែងឃើញនូវសត្វទាំងឡាយ ដែលច្យុតដែលកើតជា​សត្វ​ទាប​​​ថោក​ខ្លះ ខ្ពង់ខ្ពស់ខ្លះ មានសម្បុរល្អខ្លះ មានសម្បុរអាក្រក់ខ្លះ មានគតិ​ល្អខ្លះ មានគតិអាក្រក់ខ្លះ ដឹងច្បាស់នូវសត្វទាំងឡាយ ដែលអន្ទោល​ទៅ​តាម​កម្ម (របស់ខ្លួន) ថាអើហ្ន៎ សត្វទាំងអម្បាលនេះ ។បេ។ រមែងដឹងច្បាស់ (យ៉ាង​នេះ​ឯង) ម្នាលសារីបុត្ត នេះឯងជាតថាគតពលញ្ញាណ របស់ព្រះ​តថាគត​​(ទី៩) ជាពលញ្ញាណដែលព្រះតថាគតតែងអាស្រ័យហើយ ទើបបានដល់នូវ​ថ្នាក់​ដ៏​ប្រសើរ បន្លឺសីហនាទក្នុងបរិស័ទទាំងឡាយ ញ៉ាំងព្រហ្មចក្រឲ្យប្រព្រឹត្តទៅ ។ ម្នាល​​​សារីបុត្ត មួយទៀត ព្រះតថាគតបានធ្វើឲ្យជាក់ច្បាស់នូវ ចេតោវិមុត្តិ នូវ​បញ្ញា​វិមុត្តិមិនមានអាសវៈ ព្រោះអស់ទៅនៃអាសៈទាំងឡាយ ដោយប្រាជ្ញា​របស់​​​​ខ្លួនក្នុងបច្ចុប្បន្ន ហើយសម្រេចសម្រាន្តនៅ ដោយឥរិយាបថ ៤ ។ ម្នាលសារីបុត្ត ត្រង់ដែលព្រះតថាគតបានធ្វើឲ្យជាក់ច្បាស់ នូវចេតោវិមុត្តិនូវ​បញ្ញាវិមុត្តិ មិនមានអាសវៈព្រោះអស់ទៅនៃអាសៈទាំងឡាយ ដោយប្រាជ្ញា​របស់​​​ខ្លួនក្នុងបច្ចុប្បន្ន ហើយសម្រេចសម្រាន្តនៅដោយឥរិយាបថ ៤ ម្នាល​សារីបុត្ត នេះឯងជាតថាគតពលញ្ញាណរបស់ព្រះតថាគត(ទី១០) ជាពល-​ញ្ញាណដែលព្រះតថាគតតែងអាស្រ័យហើយ ទើបបានដល់នូវថ្នាក់ដ៏ប្រសើរ បន្លឺសីហនាទក្នុងបរិស័ទទាំងឡាយ ញ៉ាំងព្រហ្មចក្រឲ្យប្រព្រឹត្តទៅ ។ ម្នាល​សារីបុត្ត តថាគតពលញ្ញាណទាំង ១០ ប្រការ របស់ព្រះតថាគតនេះឯង ជា ពលញ្ញាណដែលតថាគតបានប្រកបហើយ ទើបបានដល់នូវថ្នាក់ដ៏ប្រសើរ បន្លឺ​សីហនាទក្នុងបរិស័ទទាំងឡាយ ញុំាងព្រហ្មចក្រឲ្យប្រព្រឹត្តទៅ ។ ម្នាលសារីបុត្ត បុគ្គលណាពោលយ៉ាងនេះ ចំពោះតថាគតដែលដឹងយ៉ាងនេះ ដែលឃើញ​យ៉ាង​នេះថា គុណវិសេសគឺញាណទស្សនៈ ជាគុណអាចធ្វើខ្លួនឲ្យជាអរិយៈ ដ៏ក្រៃលែងជាងមនុស្សធម៌ នៃព្រះសមណគោតមមិនមានទេ ព្រះសមណ​-គោតម សម្តែងធម៌ដែលខ្លួនស្រាវជ្រាវបានមកដោយសេចក្តីត្រិះរិះ ដែលខ្លួន​ស្ទាប​ស្ទង់ ដោយការពិចារណាជាការឈ្លាសវៃដោយខ្លួនឯងដូច្នេះ ម្នាល​សារីបុត្ត បុគ្គលនោះឯងបើមិនលះបង់វាចានោះទេ មិនលះបង់ចិត្តនោះទេ មិន​លះ​​បង់ទិដ្ឋិនោះទេ នឹងធ្លាក់ទៅរងទុក្ខក្នុងនរកដូចជាគេនាំយក​ទៅ​ទំលាក់​យ៉ាង​នោះឯង ។ ម្នាលសារីបុត្ត ភិក្ខុបរិបូណ៌ដោយសីលហើយ បរិបូណ៌ដោយ​សមាធិ​​​ហើយ បរិបូណ៌ដោយបញ្ញាហើយ រមែងសម្រេចនូវអរហត្តផល ក្នុង​បច្ចុប្បន្ន​​​នេះឯងយ៉ាងណាមិញ ម្នាលសារីបុត្ត តថាគតពោលនូវហេតុ (នៃការ​មិន​លះបង់ នូវវាចាជាដើមរបស់បុគ្គលនោះ) ថាមានឧបមេយ្យប្រហែលគ្នា យ៉ាង​​​​​នោះ​​ដែរ ។ បុគ្គលនោះ បើមិនលះបង់នូវវាចានោះទេ មិនលះ​បង់​នូវ​ចិត្ត​នោះ​ទេ មិនលះបង់នូវទិដ្ឋិនោះទេ នឹងធ្លាក់ទៅរងទុក្ខក្នុងនរក ដូចជា​គេ​នាំ​យក​ទៅ​ទំលាក់យ៉ាងនោះឯង ។</p>
        <p><a class='ref km' id='km១៦៧' href='#km១៦៧'>១៦៧</a>ម្នាលសារីបុត្ត ព្រះតថាគតប្រកបហើយដោយ វេសារជ្ជញ្ញាណ ទាំងឡាយ​ណា ទើបបានដល់នូវថ្នាក់ដ៏ប្រសើរ បន្លឺសីហនាទក្នុងបរិស័ទ​ទាំង​ឡាយ ញុំាងព្រហ្មចក្រឲ្យប្រព្រឹត្តទៅ វេសារជ្ជញ្ញាណរបស់ព្រះតថាគត​នេះ​មាន ៤ យ៉ាង ។ វេសារជ្ជញ្ញាណ ទាំង ៤ ដូចម្តេច ។ ម្នាលសារីបុត្ត ព្រះ​តថាគត ពិចារណាមិនឃើញនូវនិមិត្តនេះឡើយថា សមណៈក្តី ព្រាហ្មណ៍​ក្តី ទេវតាក្តី មារក្តី ព្រហ្មក្តី ឬនរណាមួយក្នុងលោកនេះ នឹងចោទតថាគត​ប្រកប​ដោយ​​​ហេតុ ក្នុងធម៌ទាំងឡាយនោះថា ព្រះអង្គគ្រាន់តែប្តេជ្ញាខ្លួន ថាជាអ្នក​ត្រាស់​ដឹង​ដោយ​ប្រពៃ តែធម៌ទាំងនេះព្រះអង្គឥតបានត្រាស់ដឹងឡើយ ម្នាល​សារីបុត្ត តថាគត​កាល​ពិចារណាមិនឃើញនូវនិមិត្តនុ៎ះហើយ ក៏ដល់នូវសេចក្តី​ក្សេមក្សាន្ត មិន​ដល់​​​នូវភ័យ ដល់នូវភាវៈជាអ្នកក្លៀវក្លា ១ ។ ម្នាលសារីបុត្ត តថាគត​ពិចារណា​មិន​ឃើញនូវនិមិត្តនេះឡើយថា សមណៈក្តី ព្រាហ្មណ៍ក្តី ទេវតាក្តី មារក្តី ព្រហ្មក្តី ឬនរណាមួយក្នុងលោកនេះ នឹងចោទតថាគត​ប្រកប​ដោយ​ហេតុ ក្នុង​ធម៌ទាំងឡាយនោះថា ព្រះអង្គគ្រាន់តែប្តេជ្ញាខ្លួន ថាជាអ្នកអស់​អាសវៈ តែ​ព្រះអង្គ​​​​​មិនទាន់អស់អាសវៈទាំងនេះទេ ម្នាលសារីបុត្ត តថាគតកាល​ពិចារណា​​​មិនឃើញនូវនិមិត្តនុ៎ះហើយ ក៏បានដល់នូវសេចក្តីក្សេមក្សាន្ត មិន​​ដ​ល់នូវភ័យ ដល់នូវភាវៈជាអ្នកក្លៀវក្លា ១ ។ ម្នាលសារីបុត្ត តថាគត ពិចារណា​​​​មិនឃើញ​នូវ​និមិត្ត​នេះឡើយថា សមណៈក្តី ព្រាហ្មណ៍ក្តី ទេវតាក្តី មារក្តី ព្រហ្មក្តី ឬ​នរណាមួយ ក្នុងលោកនេះនឹងចោទតថាគត ប្រកបដោយ​ហេតុក្នុងធម៌​ទាំង​ឡាយ​​​នោះថា ធម៌ទាំងឡាយណា ដែលព្រះអង្គពោលថា ជា​ធម៌​ធ្វើនូវ​សេចក្តី​អន្តរាយ​ ឯធម៌ទាំងឡាយនោះ មិន​គួរ​ដល់​នូវ​សេចក្តី​អន្តរាយ​ចំពោះបុគ្គល​ណា​​​មួយដែលសេពឡើយ ម្នាលសារីបុត្ត តថាគតកាល​ពិចារណា​​​​មិនឃើញ​នូវ​និមិត្តនុ៎ះ ក៏បានដល់នូវសេចក្តីក្សេមក្សាន្ត មិនដល់នូវ​ភ័យ ដល់នូវភាវៈ​ជា​អ្នក​ក្លៀវក្លា ១ ។ ម្នាលសារីបុត្ត តថាគតពិចារណាមិន​ឃើញនូវនិមិត្តនេះឡើយថា សមណៈក្តី ព្រាហ្មណ៍ក្តី ទេវតាក្តី មារក្តី ព្រហ្មក្តី ឬនរណាមួយក្នុងលោកនេះ នឹងចោទតថាគតប្រកបដោយហេតុ ក្នុងនិយ្យា​និកធម៌​នោះ​ថា ធម៌ដែល ព្រះ​​​​អង្គ​​​​​សម្តែងហើយដើម្បីប្រយោជន៍ ដល់គុណ​វិសេស​ណា គុណវិសេស​នោះ​​​​មិនប្រព្រឹត្តទៅដើម្បីអស់ទៅនៃទុក្ខដោយប្រពៃ ដល់​បុគ្គលអ្នកធ្វើ​តាមធម៌​នោះ​ទេ ម្នាលសារីបុត្ត តថាគតកាល​ពិចារណា​មិន​ឃើញនូវនិមិត្តនុ៎ះ ក៏បាន​ដល់នូវសេចក្តីក្សេមក្សាន្ត មិនដល់នូវភ័យដល់នូវ​ភាវៈជាអ្នកក្លៀវក្លា ១ ។ ម្នាល​សារីបុត្ត តថាគតប្រកបដោយ​វេសា​រជ្ជញ្ញាណ​ទាំងឡាយ​​ណាហើយ បាន​ដល់​នូវ​ថ្នាក់ដ៏ប្រសើរ បន្លឺសីហនាទក្នុងបរិសទ្យ​ទាំងឡាយ ញុំាងព្រហ្មច​ក្រ​ឲ្យ​ប្រព្រឹត្ត​​​ទៅ វេសារជ្ជញ្ញាណរបស់ព្រះតថាគតមាន​ ៤ នេះឯង ។ ម្នាលសារីបុត្ត បុគ្គលណាពោលយ៉ាងនេះ ចំពោះតថាគតដែល​ដឹងយ៉ាងនេះ ដែលឃើញ​យ៉ាង​នេះថា គុណវិសេសគឺញាណទស្សនៈ ជា​គុណអាចធ្វើខ្លួនឲ្យជាអរិយៈ ដ៏ក្រៃលែងជាងមនុស្សធម៌ នៃព្រះសមណ​គោតមមិនមាន ព្រះសមណគោតម សម្តែងធម៌ដែលខ្លួនស្រាវជ្រាវបានមក ដោយ​សេចក្តីត្រិះរិះ ដែលខ្លួន​ស្ទាប​ស្ទង់​​ដោយការពិចារណា ជាសេចក្តី​ឈ្លាស​វៃ ដោយខ្លួនឯងដូច្នេះ ម្នាល​សារីបុត្ត បុគ្គលនោះបើមិនលះបង់នូវវាចា​នោះ​ទេ មិនលះបង់នូវ​ចិត្ត​នោះ​ទេ មិនលះ​បង់​នូវទិដ្ឋិនោះទេ នឹងធ្លាក់ទៅរងទុក្ខក្នុង​នរក ដូចជាគេនាំយក​ទៅ​ទំលាក់យ៉ាង​នោះ​ដែរ ។ ម្នាលសារីបុត្ត ភិក្ខុបរិបូណ៌​ដោយ​​​សីលហើយ បរិបូណ៌​ដោយ​សមាធិហើយ បរិបូណ៌ដោយបញ្ញាហើយ រមែងសម្រេចនូវអរហត្តផលក្នុង​បច្ចុប្បន្ននេះឯង យ៉ាងណាមិញ ម្នាលសារីបុត្ត តថាគតពោលនូវហេតុនេះ ជា​គ្រឿងផ្តល់នូវពាក្យឧបមេយ្យក៏យ៉ាងនោះដែរ ។ បុគ្គលនោះ បើមិនលះ​បង់​នូវ​វាចានោះទេ មិនលះបង់នូវចិត្តនោះទេ មិន​លះ​បង់នូវទិដ្ឋិនោះទេ នឹង​ធ្លាក់​​ទៅ​រងទុក្ខក្នុងនរក ដូចជាគេនាំយកទៅទំលាក់ យ៉ាងនោះដែរ ។</p>
        <p><a class='ref km' id='km១៦៨' href='#km១៦៨'>១៦៨</a>ម្នាលសារីបុត្ត បរិសទ្យនេះមាន ៨ ពួកបរិសទ្យទាំង ៨ ពួកតើ​ដូច​ម្តេច គឺខត្តិយបរិសទ្យ ១ ព្រាហ្មណបរិសទ្យ ១ គហបតិបរិសទ្យ ១ សមណបរិសទ្យ ១ ចាតុម្មហារាជិកបរិសទ្យ ១ តាវត្តឹសបរិសទ្យ ១ មារបរិសទ្យ ១ ព្រហ្មបរិសទ្យ ១ ម្នាលសារីបុត្ត បរិសទ្យមាន ៨ ពួកនេះឯង ។ ម្នាលសារីបុត្ត ព្រះតថាគតប្រកបព្រមដោយវេសារជ្ជញ្ញាណ ៤ យ៉ាងនេះឯង តែងចូល​ទៅ​រកតែងចូលទៅជិតនូវពួកបរិសទ្យទាំង ៨ នេះ ។ ម្នាលសារីបុត្ត តថាគតធ្លាប់​ចូល​​​ទៅរកខត្តិយបរិសទ្យជាច្រើនរយនាក់ តថាគតធ្លាប់អង្គុយប្រជុំផង ធ្លាប់​ចរចា​​​ផង ធ្លាប់ជួបប្រទះសាកច្ឆាផងក្នុងពួកខត្តិយបរិសទ្យទាំងនោះ ម្នាល​សារីបុត្ត តថាគតពិចារណាមិនឃើញនូវនិមិត្តនេះថា ភ័យឬសេចក្តីតក់ស្លុត នឹង​​​គ្របសង្កត់តថាគត ក្នុងពួកខត្តិយបរិសទ្យនោះដូច្នេះឡើយ ម្នាលសារីបុត្ត តថាគតកាលពិចារណាមិនឃើញនូវនិមិត្តនុ៎ះ ។បេ។ ម្នាលសារីបុត្ត តថាគត​ធ្លាប់​​​ចូលទៅរកព្រាហ្មណបរិសទ្យ គហបតិបរិសទ្យ សមណបរិសទ្យ ចាតុ​-ម្មហារាជិ​​​ក​បរិសទ្យ តាវត្តឹសបរិសទ្យ មារបរិសទ្យ នឹងព្រហ្មបរិសទ្យ ជា​ច្រើន​រយ​​​នាក់ តថាគតធ្លាប់អង្គុយប្រជុំផង ធ្លាប់ចរចាផង ធ្លាប់ជួបប្រទះសាកច្ឆាផង ក្នុង​ពួកបរិសទ្យទាំងនោះ ម្នាលសារីបុត្ត តថាគតពិចារណាមិនឃើញនូវនិមិត្ត​នុ៎ះ​ថា ភ័យឬសេចក្តីតក់ស្លុត នឹងគ្របសង្កត់តថាគតក្នុងពួកបរិសទ្យនោះ ដូច្នេះ​​ឡើយ ម្នាលសារីបុត្ត តថាគតកាលពិចារណាមិនឃើញនូវនិមិត្តនុ៎ះ ក៏​បាន​​ដល់នូវសេចក្តីក្សេមក្សាន្ត ។បេ។ ម្នាលសារីបុត្ត បុគ្គលណាពោលយ៉ាង​នេះ ចំពោះតថាគត ដែលដឹងយ៉ាងនេះ ដែលឃើញយ៉ាងនេះថា គុណវិសេសគឺ​ញាណទស្សនៈ ដែលអាចធ្វើខ្លួនឲ្យជាអរិយៈដ៏ក្រៃលែង ជាងមនុស្សធម៌នៃ​ព្រះ​សមណគោតមមិនមានទេ ព្រះសមណគោតម សម្តែងធម៌ដែលខ្លួ​ន​ស្រាវ​ជ្រាវ​​​បានមកដោយសេចក្តីត្រិះរិះ ដែលខ្លួនស្ទាបស្ទង់ដោយការពិចារណា ជា​ការ​​​​ឈ្លាសវៃដោយខ្លួនឯងដូច្នេះ ម្នាលសារីបុត្ត បុគ្គលនោះ បើមិនលះបង់​វាចា​នោះ​ទេ មិនលះបង់ចិត្តនោះទេ មិនលះបង់ទិដ្ឋិនោះទេ នឹងធ្លាក់ទៅ​រង​ទុក្ខ​ក្នុង​នរកដូចជាគេនាំយកទៅទំលាក់ យ៉ាងនោះឯង ។ ម្នាលសារីបុត្ត ភិក្ខុបរិបូណ៌​ដោយ​សីលហើយ បរិបូណ៌ដោយសមាធិហើយ បរិបូណ៌ដោយបញ្ញាហើយ រមែង​សម្រេចនូវអរហត្តផលក្នុងបច្ចុប្បន្ននេះបាន យ៉ាងណាមិញ ម្នាល​សារីបុត្ត តថាគតពោលនូវហេតុនេះជាគ្រឿងផ្តល់នូវពាក្យឧបមេយ្យ ក៏​យ៉ាង​​នោះ​ដែរ ។ បុគ្គលនោះ បើមិនលះបង់នូវវាចានោះទេ មិនលះបង់​នូវ​ចិត្ត​នោះ​ទេ មិនលះបង់នូវទិដ្ឋិនោះចេញទេ នឹងធ្លាក់ទៅរងទុក្ខក្នុងនរក ដូចជាគេ​នាំ​យក​​ទៅទំលាក់ យ៉ាងនោះឯង ។</p>
        <p><a class='ref km' id='km១៦៩' href='#km១៦៩'>១៦៩</a>ម្នាលសារីបុត្ត កំណើត (របស់សត្វ) នេះមាន ៤ កំណើតទាំង ៤ តើ​ដូចម្តេច គឺកំណើតដែលកើតអំពីស៊ុត ១ កំណើតដែលកើតអំពីទឹក ១ កំណើត​​​​ដែលកើតអំពីញើស ១ កំណើតហាក់ដូចជាអណ្តែតទៅកើត ១ ។ ម្នាល​​​សារីបុត្ត ចុះកំណើតដែលកើតអំពីស៊ុតនោះដូចម្តេច ម្នាលសារីបុត្ត សត្វ​ទាំងឡាយដែលទំលាយនូវសំបកស៊ុតហើយកើតចេញមក ម្នាលសារីបុត្ត នេះ​តថាគត​​ហៅថា កំណើតដែលកើតអំពីស៊ុត ។ ម្នាលសារីបុត្ត ចុះកំណើត​ដែល​កើត​​​អំពីទឹក តើដូចម្តេច ម្នាលសារីបុត្ត សត្វទាំងឡាយដែលទំលាយ​នូវ​ស្រោម​ទឹក​ភ្លោះហើយកើត ម្នាលសារីបុត្ត នេះតថាគតហៅថា កំណើតដែល​កើត​អំពី​ទឹក ។ ម្នាលសារីបុត្ត កំណើតដែលកើតអំពីញើស តើដូចម្តេច ម្នាលសារីបុត្ត សត្វទាំងឡាយដែលកើតក្នុងត្រីស្អុយក្តី ក្នុងសាកសពស្អុយក្តី ក្នុងនំប្អូម​ក្តី​ក្នុង​រណ្តៅ​ជ្រាំក្តី ក្នុងប្រលាយទឹកសំអុយក្តី ម្នាលសារីបុត្ត នេះតថាគតហៅថា កំណើត​​ដែលកើតអំពីញើសក្អែល ។ ម្នាលសារីបុត្ត ចុះកំណើត​ហាក់​ដូច​ជា​អណ្តែត​​​ទៅកើត តើដូចម្តេច ពួកទេវតា ពួកសត្វនរក មនុស្សពួកខ្លះ នឹង​វិនិបាត​ពួក​​ខ្លះ ម្នាលសារីបុត្ត នេះតថាគតហៅថា កំណើតហាក់ដូចជា​អណ្តែត​ទៅកើត ។ ម្នាលសារីបុត្ត កំណើត (របស់សត្វ) មាន ៤ នេះឯង ។ ម្នាល​សារីបុត្ត បុគ្គលណា​ពោលយ៉ាងនេះ ចំពោះតថាគតដែលដឹងយ៉ាងនេះ ដែល​ឃើញ​យ៉ាងនេះថា គុណវិសេសគឺញាណទស្សនៈ ដែលអាចធ្វើខ្លួន​ឲ្យ​ជា​អរិយៈដ៏ក្រៃលែង ជាងមនុស្សធម៌នៃព្រះសមណគោតមមិនមានទេ ព្រះ​សមណ​​​គោតម សម្តែងធម៌ដែលខ្លួនស្រាវជ្រាវបានមក ដោយសេចក្តីត្រិះរិះ ដែល​​​ខ្លួនស្ទាបស្ទង់ដោយការពិចារណា ជាការឈ្លាសវៃដោយខ្លួនឯង ដូច្នេះ ម្នាល​សារីបុត្ត បុគ្គលនោះបើមិនលះបង់នូវវាចានោះទេ មិន​លះ​បង់នូ​វ​ចិត្ត​នោះ​ទេ មិនលះបង់នូវទិដ្ឋិនោះចេញទេ នឹងធ្លាក់ទៅរងទុក្ខក្នុងនរកដូចជា​គេ​នាំ​​យក​ទៅទំលាក់យ៉ាងនោះឯង ។ ម្នាលសារីបុត្ត ភិក្ខុបរិបូណ៌​ដោយ​សីល​ហើយ បរិបូណ៌ដោយសមាធិហើយ បរិបូណ៌ដោយបញ្ញាហើយ រមែង​សម្រេច​នូវ​អរហត្តផល ក្នុងបច្ចុប្បន្ននេះឯង យ៉ាងណាមិញ តថាគតពោល​នូវ​ហេតុ​នេះ ជាគ្រឿងផ្តល់ពាក្យឧបមេយ្យ ក៏យ៉ាងនោះដែរ ។ បុគ្គលនោះ បើមិនលះ​បង់​នូវវាចានោះទេ មិនលះបង់នូវចិត្តនោះទេ មិនលះបង់នូវទិដ្ឋិនោះចេញទេ នឹង​ធ្លាក់​​​ទៅរងទុក្ខក្នុងនរក ដូចជាគេនាំយកទៅទំលាក់ យ៉ាងនោះឯង ។</p>
        <p><a class='ref km' id='km១៧០' href='#km១៧០'>១៧០</a>ម្នាលសារីបុត្ត គតិនេះមាន ៥ ប្រការ គតិ ៥ ប្រការតើដូចម្តេច គឺនរក ១ កំណើតតិរច្ឆាន ១ បិត្តិវិស័យ ១ ពួកមនុស្ស ១ ពួកទេវតា ១ ។ ម្នាល​សារីបុត្ត តថាគតស្គាល់នរកផង ស្គាល់ផ្លូវជាទីទៅកាន់នរកផង ស្គាល់សេចក្តី​ប្រតិបត្តិជាទីទៅកាន់នរកផង ឯបុគ្គលប្រតិបត្តិយ៉ាងណាហើយ លុះបែក​ធ្លាយ​រាង​កាយ​ខាងមុខ អំពីសេចក្តីស្លាប់ទៅរមែងទៅកើតក្នុងអបាយ ទុគ្គតិ វិនិបាត នរក តថាគតស្គាល់ច្បាស់នូវប្រតិបត្តិនោះផង ។ ម្នាលសារីបុត្ត តថាគតស្គាល់​ច្បាស់​​នូវកំណើតតិរច្ឆានផង ស្គាល់ច្បាស់​នូវផ្លូវជាទី​ទៅកាន់កំណើត​តិរច្ឆាន​ផង ស្គាល់ច្បាស់នូវសេចក្តីប្រតិបត្តិជាទីទៅកាន់កំណើតតិរច្ឆានផង ឯបុគ្គល​ប្រតិបត្តិ​យ៉ាង​ណាហើយ លុះបែកធ្លាយរាងកាយ ខាងមុខអំពីមរណៈ​ទៅ​កើត​ក្នុង​កំណើតតិរច្ឆាន តថាគតស្គាល់ច្បាស់នូវសេចក្តីប្រតិបត្តិនោះផង ។ ម្នាល​សារីបុត្ត តថាគតស្គាល់ច្បាស់នូវបិត្តិវិស័យផង ស្គាល់ច្បាស់នូវផ្លូវ​ជា​ទី​ទៅ​កាន់​បិត្តិវិស័យផង ស្គាល់ច្បាស់នូវសេចក្តីប្រតិបត្តិជាទីទៅកាន់បិត្តិវិស័យផង ឯ​បុគ្គល​ប្រតិបត្តិយ៉ាងណាហើយ លុះបែកធ្លាយរាងកាយ ខាងមុខអំពីមរណៈ ទៅ​កើត​ក្នុងបិត្តិវិស័យ តថាគតក៏ស្គាល់ច្បាស់នូវសេចក្តីប្រតិបត្តិនោះផង ។ ម្នាលសារីបុត្ត តថាគតស្គាល់ច្បាស់នូវមនុស្សទាំងឡាយផង ស្គាល់ច្បាស់នូ​វផ្លូវ​ជា​ទី​ទៅកាន់មនុស្សលោកផង ស្គាល់ច្បាស់នូវសេចក្តីប្រតិបត្តិ ជាទីទៅកាន់​មនុស្ស​​​​លោកផង ឯបុគ្គលប្រតិបត្តិយ៉ាងណាហើយ លុះបែកធ្លាយរាងកាយ ខាង​មុខអំពីមរណៈ ទៅកើតក្នុងមនុស្សលោក តថាគតស្គាល់ច្បាស់នូវសេចក្តី​ប្រតិបត្តិ​នោះ ។ ម្នាលសារីបុត្ត តថាគតស្គាល់ច្បាស់នូវទេវតាទាំងឡាយផង ស្គាល់ច្បាស់នូវផ្លូវជាទីទៅកាន់ទេវលោកផង ស្គាល់ច្បាស់នូវសេចក្តីប្រតិបត្តិ ជា​ទីទៅកាន់ទេវលោកផង ឯបុគ្គលប្រតិបត្តិយ៉ាងណា លុះបែកធ្លាយរាងកាយ ខាង​មុខអំពីមរណៈ ទៅកើតក្នុងសុគតិ សួគ៌ទេវលោក តថាគតស្គាល់ច្បាស់​នូវ​សេចក្តី​ប្រតិបត្តិនោះផង ។ ម្នាលសារីបុត្ត តថាគតស្គាល់ច្បាស់​នូវ​ព្រះនិព្វាន​ផង ស្គាល់ច្បាស់នូវផ្លូវជាទីទៅកាន់ព្រះនិព្វានផង ស្គាល់ច្បាស់នូវសេចក្តី​ប្រតិបត្តិជាទីទៅកាន់ព្រះនិព្វានផង ឯបុគ្គលប្រតិបត្តិយ៉ាងណាហើយ ធ្វើឲ្យ​ជាក់​ច្បាស់នូវចេតោវិមុត្តិ នូវបញ្ញាវិមុត្តិ មិនមានអាសវៈ ព្រោះអស់​ទៅនៃ​អាសវៈ​​ទាំងឡាយ ដោយប្រាជ្ញាដ៏ឧត្តមរបស់ខ្លួនក្នុងបច្ចុប្បន្ន ហើយសម្រេច​សម្រាន្ត​នៅដោយឥរិយាបថទាំង ៤ តថាគតក៏ស្គាល់ច្បាស់នូវ​សេចក្តី​ប្រតិបត្តិ​នោះ​ផង ។</p>
        <p><a class='ref km' id='km១៧១' href='#km១៧១'>១៧១</a>ម្នាលសារីបុត្ត តថាគតកំណត់នូវចិត្តដោយចិត្ត ដឹងនូវ​បុគ្គល​​ពួក​​មួយ​ក្នុងលោកនេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្ត​ដូច្នោះ​​​ផង ឡើងកាន់ផ្លូវនោះផង លុះបែកធ្លាយរាងកាយខាងមុខ អំពី​មរណៈ មុខជានឹងទៅកើតក្នុងអបាយ ទុគ្គតិ វិនិបាត នរកមិនខាន លុះ​សម័យ​ខាង​ក្រោយ​មក តថាគតឃើញបុគ្គលនោះឯង បែកធ្លាយរាងកាយខាង​មុខ​អំពី​មរណៈ ក៏ទៅកើតក្នុងអបាយ ទុគ្គតិ វិនិបាត នរក រងទុក្ខវេទនាដ៏ក្លៀវក្លា ខ្លោច​ផ្សា​ឥតស្រាក ដោយចក្ខុដូចជាទិព្វដ៏បរិសុទ្ធ កន្លងហួស​ចក្ខុ​របស់​មនុស្ស​ធម្មតា ។ ម្នាលសារីបុត្ត រណ្តៅរងើកភ្លើងមានជម្រៅជាងមួយជួរបុរសពេញដោយ​រងើក​​​ភ្លើងដែលឥតមានអណ្តាត ឥតមានផ្សែង គ្រានោះមានបុរសម្នាក់​ក្តៅ​ក្រហល់​​​ក្រហាយដោយកំដៅថ្ងៃ មានកំដៅថ្ងៃគ្របសង្កត់ មានខ្លួនលំបាក ដង្ហាក់​ស្រេកទឹក ដើរមកតាមផ្លូវដែលទៅបានតែម្នាក់ សំដៅទៅត្រង់រងើក​ភ្លើង​នោះ​ឯង បុរសអ្នកមានភ្នែកបានឃើញបុរសនោះហើយ ក៏និយាយយ៉ាងនេះ​ថា បុរសដ៏ចំរើននេះ ដើរទៅដូច្នោះផង ប្រព្រឹត្តដូច្នោះផង ឡើងកាន់ផ្លូវ​នោះ​ផង មុខជានឹងមកកាន់រណ្តៅរងើកភ្លើងនេះពុំខាន លុះសម័យ ខាងក្រោយមក (បុរសមាន​ភ្នែកនោះ) ក៏ឃើញនូវបុរសនោះឯង ធ្លាក់ទៅក្នុងរណ្តៅរងើក​ភ្លើង​នោះ រងទុក្ខវេទនាដ៏ក្លៀវក្លា ខ្លោចផ្សាឥតស្រាក សេចក្តីនេះមានឧបមា​យ៉ាង​ណា​មិញ ម្នាលសារីបុត្ត មានឧបមេយ្យដូចតថាគត ដែលកំណត់នូវចិត្ត​ដោយ​ចិត្ត ដឹងនូវបុគ្គលពួកមួយក្នុងលោកនេះ យ៉ាងនេះថា បុគ្គលនេះប្រតិបត្តិ​ដូច្នោះ​ផង ប្រព្រឹត្តដូច្នោះផង ឡើងកាន់ផ្លូវនោះផង លុះបែកធ្លាយរាងកាយ ខាង​​មុខអំពីមរណៈ មុខជានឹងទៅកើតក្នុងអបាយ ទុគ្គតិ វិនិបាត នរក មិនខាន លុះ​សម័យ​ខាងក្រោយមក តថាគតក៏ឃើញបុគ្គលនោះ ដែល​បែក​ធ្លាយ​រាង​កាយខាងមុខអំពីមរណៈទៅកើតក្នុងអបាយ ទុគ្គតិ វិនិបាត នរក រងទុក្ខវេទនា​ដ៏​ក្លៀវក្លា ខ្លោចផ្សាឥតស្រាក ដោយចក្ខុដូចជាទិព្វដ៏បរិសុទ្ធ កន្លងហួស​ចក្ខុ​របស់​ម​នុស្សធម្មតា ដូច្នោះឯង ។</sup></p>
        <p><a class='ref km' id='km១៧២' href='#km១៧២'>១៧២</a>ម្នាលសារីបុត្ត តថាគតកំណត់នូវចិត្តដោយចិត្ត ដឹង​នូវ​បុគ្គល​ពួក​មួយក្នុងលោកនេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្ត​ដូច្នោះ​​​ផង ឡើងកាន់ផ្លូវនោះផង លុះបែកធ្លាយរាងកាយខាងមុខអំពីមរណៈ មុខជានឹងកើតក្នុងកំណើត តិរិច្ឆានមិនខាន លុះសម័យខាងក្រោយមក តថាគត ក៏ឃើញបុគ្គលនោះ ដែលបែកធ្លាយរាងកាយខាងមុខអំពីមរណៈ ទៅ​កើត​ក្នុង​កំណើត​តិរិច្ឆាន រងទុក្ខវេទនាដ៏ក្លៀវក្លា ខ្លោចផ្សា ដោយ​ចក្ខុ​ដូច​ជា​ទិព្វ​​​​ដ៏បរិសុទ្ធ កន្លងហួសចក្ខុរបស់មនុស្សធម្មតា ។ ម្នាលសារីបុត្ត រណ្តៅលាមកមាន​ជម្រៅ​ជាង​មួយជួរបុរស ពេញដោយលាមក គ្រានោះមានបុរសម្នាក់ក្តៅ​ក្រហល់​ក្រហាយដោយកំដៅថ្ងៃ ដែលកំដៅថ្ងៃគ្របសង្កត់ លំបាក ដង្ហាក់ ស្រេក​ទឹក ដើរមកតាមផ្លូវ ដែលទៅបានតែម្នាក់ សំដៅទៅត្រង់រណ្តៅ​លា​មក​នោះ​ឯង បុរស​​​​មានចក្ខុបានឃើញបុរសនោះហើយ និយាយយ៉ាងនេះថា បុរស​ដ៏​ចំរើន​នេះ ដើរទៅដូច្នោះផង ប្រព្រឹត្តដូច្នោះផង ឡើងកាន់ផ្លូវនោះផង មុខ​ជា​នឹង​មក​កាន់រណ្តៅលាមកនេះពុំខាន លុះសម័យខាងក្រោយមក (បុរស​មាន​ចក្ខុ​នោះ) ក៏ឃើញបុរសនោះ ធ្លាក់ទៅក្នុងរណ្តៅលាមកនោះ រងទុក្ខវេទនា​ដ៏​ក្លៀវក្លា ខ្លោច​ផ្សា សេចក្តីនេះមានឧបមាដូចម្តេចមិញ ម្នាលសារីបុត្ត មាន​ឧបមេយ្យ​ដូចតថាគត កំណត់នូវចិត្តដោយចិត្ត ដឹងនូវបុគ្គល​ពួ​ក​មួយ​ក្នុង​លោក​នេះ យ៉ាង​​​​នេះថា បុគ្គលនេះប្រតិបត្តិដូច្នោះផង ប្រព្រឹត្តដូច្នោះផង ឡើ​ង​កាន់​ផ្លូ​វនោះផង លុះបែកធ្លាយរាងកាយខាងមុខអំពីមរណៈ មុខជានឹងទៅ​កើត​ក្នុង​កំណើតតិរិច្ឆានមិនខាន លុះសម័យខាងក្រោយមក តថាគតក៏​ឃើញ​បុគ្គល​នោះ ដែលបែកធ្លាយរាងកាយខាងមុខអំពីមរណៈ ទៅកើត​ក្នុង​កំណើត​នៃ​តិរិច្ឆាន រងទុក្ខវេទនាដ៏ក្លៀវក្លា ខ្លោចផ្សា ដោយចក្ខុដូចជាទិព្វដ៏បរិសុទ្ធ កន្លង​ហួស​​ចក្ខុរបស់មនុស្សធម្មតា ដូច្នោះឯង ។</p>
        <p><a class='ref km' id='km១៧៣' href='#km១៧៣'>១៧៣</a>ម្នាលសារីបុត្ត តថាគតកំណត់នូវចិត្តដោយចិត្ត ដឹង​នូវ​បុគ្គល​ពួក​មួយក្នុងលោកនេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្ត ដូ​ច្នោះ​​ផង ឡើងកាន់ផ្លូវនោះផង លុះបែកធ្លាយរាងកាយខាងមុខអំពីមរណៈ មុខ​ជានឹងទៅកើតក្នុងបិត្តិវិស័យ លុះសម័យខាងក្រោយមក តថាគតក៏ឃើញ​បុគ្គល​នោះដែលបែកធ្លាយរាងកាយខាងមុខអំពីមរណៈ ទៅកើតក្នុង​បិត្តិវិស័យ រងទុក្ខវេទនាជាច្រើន ដោយចក្ខុដូចជាទិព្វដ៏បរិសុទ្ធ កន្លងហួស​ចក្ខុ​របស់​មនុស្ស​ធម្មតា ។ ម្នាលសារីបុត្ត ដើមឈើដែលដុះលើផែនដីមិនរាបស្មើ មាន​ស្រទាប់​​​ស្លឹកដ៏ស្តើង មានម្លប់ប៉ើងរ៉ើង គ្រានោះ មានបុរសម្នាក់ក្តៅក្រហល់​ក្រហាយដោយកំដៅថ្ងៃ ដែលកំដៅថ្ងៃគ្របសង្កត់ លំបាក ដង្ហាក់ ស្រេកទឹក ដើរ​មកតាមផ្លូវ ដែលត្រាច់ទៅបានតែម្នាក់ សំដៅទៅរកដើមឈើនោះឯង បុរសអ្នកមានភ្នែកបានឃើញបុរសនោះហើយ និយាយយ៉ាងនេះថា បុរស​ដ៏ចំរើន​នេះ ដើរទៅដូច្នោះផង ប្រព្រឹត្តដូច្នោះផង ឡើងកាន់ផ្លូវនោះផង មុខ​ជា​នឹង​ទៅ​កាន់ដើមឈើនេះពុំខាន លុះសម័យខាងក្រោយមក (បុរសមានចក្ខុ​នោះ) ក៏ឃើញបុរសនោះអង្គុយឬដេក ទទួលទុក្ខវេទនាជាច្រើន ក្រោម​ម្លប់​ដើម​ឈើនោះ សេចក្តីនេះមានឧបមាយ៉ាងណាមិញ ម្នាលសារីបុត្ត មាន​ឧបមេយ្យ​ដូចតថាគតដែលកំណត់ដឹងនូវចិត្តដោយចិត្ត ដឹងនូវបុគ្គល​ពួក​មួយ​ក្នុង​លោក​នេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្តដូច្នោះផង ឡើង​កាន់ផ្លូវនោះផង លុះបែកធ្លាយរាងកាយខាងមុខអំពីមរណៈ មុខ​ជា​នឹង​ទៅ​កើតក្នុងបិត្តិវិស័យមិនខាន លុះសម័យខាងក្រោយមក តថាគតក៏ឃើញ​បុគ្គល​នោះ បែកធ្លាយរាងកាយខាងមុខអំពីមរណៈ ទៅកើតក្នុងបិត្តិវិស័យ រង​ទុក្ខវេទនាជាច្រើន ដោយចក្ខុដូចជាទិព្វដ៏បរិសុទ្ធ កន្លងហួសចក្ខុ​របស់​មនុស្ស​ធម្មតា ដូច្នោះឯង ។</p>
        <p><a class='ref km' id='km១៧៤' href='#km១៧៤'>១៧៤</a>ម្នាលសារីបុត្ត តថាគតកំណត់នូវចិត្តដោយចិត្ត ដឹងនូ​វបុគ្គល​ពួក​​​មួយក្នុងលោកនេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្ត​ដូច្នោះ​​​​ផង ឡើងកាន់ផ្លូវនោះផង លុះបែកធ្លាយរាងកាយខាងមុខអំពីមរណៈ មុខ​ជានឹងទៅកើតក្នុងពួកមនុស្ស លុះសម័យខាងក្រោយមក តថាគតក៏ឃើញ​បុគ្គល​នោះ ដែលបែកធ្លាយរាងកាយខាងមុខអំពីមរណៈ ទៅកើតក្នុង​ពួក​មនុស្ស សោយសុខវេទនាជាច្រើនដោយចក្ខុដូចជាទិព្វដ៏បរិសុទ្ធ កន្លងហួស​ចក្ខុ​របស់មនុស្សធម្មតា ។ ម្នាលសារីបុត្ត ដើមឈើដែលដុះលើផែនដីរាបស្មើល្អ មាន​ស្រទាប់ស្លឹកដ៏ក្រាស់មានម្លប់ត្រឈៃ គ្រានោះ មានបុរសម្នាក់ក្តៅ​ក្រហល់​ក្រហាយដោយកំដៅថ្ងៃ ដែលកំដៅថ្ងៃគ្របសង្កត់ លំបាក ដង្ហាក់ ស្រេកទឹក ដើរមកតាមផ្លូវដែលត្រាច់ទៅបានតែម្នាក់ សំដៅទៅរកដើមឈើនោះឯង បុរស អ្នកមានចក្ខុ បានឃើញបុរសនោះនិយាយយ៉ាងនេះថា បុរសនេះដើរទៅ​ដូច្នោះ​ផង ប្រព្រឹត្តដូច្នោះផង ឡើងកាន់ផ្លូវនោះផង មុខជានឹងមក​កាន់​ដើម​ឈើ​នេះ​​ពុំខាន លុះសម័យខាងក្រោយមក (បុរសមានចក្ខុនោះ) ក៏ឃើញ​បុរស​នោះ​ឯង អង្គុយ ឬដេកសោយសុខវេទនាជាច្រើន ក្រោមម្លប់នៃដើមឈើនោះ សេចក្តីនេះមានឧបមាដូចម្តេចមិញ ម្នាលសារីបុត្ត មានឧបមេយ្យដូចតថាគត ដែល​កំណត់នូវចិត្តដោយចិត្ត ដឹងនូវចិត្តនៃបុគ្គលពួកមួយក្នុងលោកនេះ យ៉ាង​នេះ​​​​​​​​​​​​​​​ថា បុគ្គលប្រតិបត្តិដូច្នោះផង ប្រព្រឹត្តដូច្នោះផង ឡើងកាន់​​​ផ្លូវនោះ​​​ផង​​​​​។បេ។ ទៅកើតក្នុងពួកមនុស្ស សោយសុខវេទនាជាច្រើន ដូច្នោះឯង ។</p>
        <p><a class='ref km' id='km១៧៥' href='#km១៧៥'>១៧៥</a>ម្នាលសារីបុត្ត តថាគតកំណត់នូវចិត្តដោយចិត្ត ដឹង​នូវ​បុគ្គល​ពួក​មួយក្នុងលោកនេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្ត​ដូច្នោះ​ផង ឡើងកាន់ផ្លូវនោះផង លុះបែកធ្លាយរាងកាយខាងមុខអំពីមរណៈ មុខ​ជា​នឹង​ទៅកើតក្នុងសុគតិ សួគ៌ទេវលោកមិនខាន លុះសម័យ​ខាង​ក្រោយ​មក តថាគតក៏ឃើញបុគ្គលនោះ ដែលបែកធ្លាយរាងកាយ ខាងមុខអំពីមរណៈទៅ​​​​​កើតក្នុងសុគតិ សួគ៌ទេវលោកសោយសេចក្តីសុខជានិច្ច ដោយចក្ខុ​ដូច​ជា​ទិព្វ​ដ៏បរិសុទ្ធ កន្លងហួសចក្ខុរបស់មនុស្សធម្មតា ។ ម្នាលសារីបុត្ត ប្រាសាទមាន​កូដាគារ (ផ្ទះមានកំពូល) ដែលលាបទាំងខាងក្នុងទាំងខាងក្រៅជិតខ្យល់ មាន​ទ្វារជិត មានបង្អួចបើកបិទបាន ក្នុងកូដាគារនោះមានបល្ល័ង្ក ដែលក្រាល​ដោយ​​​​ព្រំមានរោមវែង ៗ ជាង ៤ ធ្នាប់ ក្រាលដោយកម្រាលមានពណ៌ស ធ្វើ​ដោយ​រោមសត្វ ជាផ្កាចង្កោម មានកម្រាលដ៏ឧត្តម ដែលគេធ្វើដោយ​ស្បែក​សត្វ​ឈ្លុស មានខ្នើយពណ៌ក្រហមទាំងពីរខាង គឺខ្នើយក្បាលនិងខ្នើយជើង ព្រម​ទាំង​ពិតានដែលមានពណ៌ក្រហម គ្រានោះ មានបុរសម្នាក់ក្តៅក្រហល់​ក្រហាយ​ដោយ​​​កំដៅថ្ងៃ ដែលកំដៅថ្ងៃគ្របសង្កត់ លំបាក ដង្ហាក់ ស្រេកទឹក​ ដើរ​មក​តាម​ផ្លូវដែលត្រាច់ទៅបានតែម្នាក់ សំដៅទៅត្រង់ប្រាសាទនោះឯង បុរសអ្នកមាន​ចក្ខុបានឃើញបុរសនោះហើយ និយាយយ៉ាងនេះថា បុរស​ដ៏ចំ​រើន​​​​នេះដើរ​ទៅ​ដូច្នោះផង ប្រព្រឹត្តដូច្នោះផង ឡើងកាន់ផ្លូវនោះផង មុខជា​នឹង​មកកាន់​ប្រាសាទ​នេះដោយពិត លុះសម័យខាងក្រោយមក (បុរស​មាន​ចក្ខុ​នោះ​) ក៏​ឃើញ​នូវបុរសនោះកំពុងអង្គុយ ឬដេកសោយសុខវេទនាជានិច្ច លើ​បល្ល័ង្ក ក្នុងកូដាគារប្រាសាទនោះ សេចក្តីនេះមានឧបមាដូចម្តេចមិញ ម្នាល​សារីបុត្ត មានឧបមេយ្យដូចតថាគត ដែលកំណត់ដឹងនូវចិត្តដោយចិត្ត ដឹងនូវ​បុគ្គល​ពួកមួយក្នុងលោកនេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្ត​ដូច្នោះផង ឡើងកាន់ផ្លូវនោះផង លុះបែកធ្លាយរាងកាយខាងមុខ​អំពី​មរណៈ មុខជានឹងទៅកើតក្នុងសុគតិ សួគ៌ទេវលោក លុះសម័យខាង​ក្រោ​យ​មក តថាគតក៏ឃើញបុគ្គលនោះ ដែលបែកធ្លាយរាងកាយខាងមុខអំពីមរណៈ ទៅ​កើតក្នុ​ងសុគតិ សួគ៌ទេវលោកសោយសុខវេទនាជានិច្ច ដោយ​ចក្ខុ​ដូច​ជា​ទិព្វ​ដ៏បរិសុទ្ធ កន្លងហួសចក្ខុរបស់មនុស្សធម្មតា ដូច្នោះឯង ។</p>
        <p><a class='ref km' id='km១៧៦' href='#km១៧៦'>១៧៦</a>ម្នាលសារីបុត្ត តថាគតកំណត់ដឹងនូវចិត្តដោយចិត្ត ដឹងនូវបុគ្គល​ពួកមួយក្នុងលោកនេះយ៉ាងនេះថា បុគ្គលនេះប្រតិបត្តិដូច្នោះផង ប្រព្រឹត្ត​ដូច្នោះ​ផង ឡើងកាន់ផ្លូវនោះផង មុខជានឹងធ្វើឲ្យជាក់ច្បាស់ នូវចេតោវិមុត្តិ បញ្ញា​វិមុត្តិមិនមានអាសវៈ ព្រោះអស់ទៅនៃអាសវៈទាំងឡាយ ដោយប្រាជ្ញា​ដ៏​ក្រៃលែងដោយខ្លួនឯងក្នុងបច្ចុប្បន្ន សម្រេចសម្រាន្តដោយឥរិយាបថទាំង ៤ លុះ​​​​​សម័យខាងក្រោយមក តថាគតក៏ឃើញបុគ្គលនោះ ដែលបាន​ធ្វើ​ឲ្យ​ជាក់​ច្បាស់នូវចេតោវិមុត្តិ បញ្ញាវិមុត្តិ មិនមានអាសវៈព្រោះអស់ទៅ​នៃ​អាសវៈ​ទាំងឡាយ ដោយប្រាជ្ញាដ៏ក្រៃលែងដោយខ្លួនឯងក្នុងបច្ចុប្បន្ន សម្រេច​សម្រាន្ត​​ដោយឥរិយាបថទាំង ៤ សោយសុខវេទនាជានិច្ច ។ ម្នាលសារីបុត្ត ស្រះ​បោក្ខរណីមានទឹកថ្លា មានទឹកឆ្ងាញ់ មានទឹកត្រជាក់ មានទឹករងថ្លា មាន​កំពង់​រាប​ទាប​ល្អ គួរជាទីរីករាយ មានដងព្រៃស្រោងស្រាង មិនឆ្ងាយអំពី​ស្រះ​បោក្ខរណី​​​​នោះ គ្រានោះមានបុរសម្នាក់ក្តៅក្រហល់ក្រហាយ ដោយកំដៅថ្ងៃ ដែលកំដៅថ្ងៃគ្របសង្កត់ លំបាក ដង្ហាក់ ស្រេកទឹក ដើរ​មកតាមផ្លូវ​ដែល​ត្រាច់​ទៅ​បា​​នតែម្នាក់ សំដៅទៅរកស្រះបោក្ខរណីនោះ បុរសអ្នកមានចក្ខុបាន​ឃើញ​បុរស​​​នោះហើយក៏និយាយយ៉ាងនេះថា បុរសដ៏ចំរើននេះ ដើរទៅដូច្នោះផង ប្រព្រឹត្តដូច្នោះផង ឡើងកាន់ផ្លូវនោះផង មុខជានឹងមកកាន់ស្រះបោក្ខរណីនេះ ដោយ​ពិត លុះសម័យខាងក្រោយមក (បុរសមានចក្ខុនោះ) ក៏ឃើញនូវ​បុរស​នោះ ចុះទៅក្នុងស្រះបោក្ខរណីនោះ ងូតផង ផឹកផង បំបាត់បង់នូវ​សេចក្តី​ក្រវល់​ក្រវាយនឿយហត់ នឹងសេចក្តីក្តៅក្រហល់ក្រហាយគ្រប់យ៉ាង ហើយ​ឡើង​​មក​អ​ង្គុយ ឬដេកសោយសុទ្ធតែសុខវេទនាក្នុងដងព្រៃនោះ សេចក្តីនេះ​មាន​​​​​ឧបមា​ដូ​ចម្តេចមិញ ម្នាលសារីបុត្ត មានឧបមេយ្យដូចតថាគត ដែល​កំណត់​​នូវ​ចិត្ត​ដោយចិត្ត ដឹងនូវបុគ្គលពួកមួយក្នុងលោកនេះ យ៉ាងនេះ​ថា បុគ្គល​នេះប្រតិបត្តិ​ដូច្នោះផង ប្រព្រឹត្តដូច្នោះផង ឡើងទៅកាន់ផ្លូវនោះផង មុខ​ជា​​នឹង​ធ្វើ​ឲ្យ​ជាក់ច្បាស់ នូវចេតោវិមុត្តិ បញ្ញាវិមុត្តិ មិនមានអាសវៈ ព្រោះអស់​ទៅ​នៃ​អាសវៈ​​​ទាំងឡាយ ដោយប្រាជ្ញាដ៏ក្រៃលែងខ្លួនឯងក្នុងបច្ចុប្បន្ន សម្រេច​សម្រាន្ត​​​ដោយឥរិយាបថទាំង ៤ លុះសម័យខាងក្រោយមក តថាគតក៏ឃើញ​បុគ្គល​នោះ ដែលបានធ្វើឲ្យជាក់ច្បាស់នូវចេតោវិមុត្តិ បញ្ញាវិមុត្តិ មិនមាន​អាសវៈ ព្រោះ​​​អស់ទៅនៃអាសវៈទាំងឡាយ ដោយប្រាជ្ញាដ៏ក្រៃលែងខ្លួនឯង​ក្នុង​​បច្ចុប្បន្ន សម្រេចសម្រាន្តដោយឥរិយាបថទាំង ៤ សោយសុទ្ធតែសុខវេទនា ដូច្នោះ​ឯង ។ ម្នាលសារីបុត្ត គតិនេះឯង មាន ៥ យ៉ាង ។ ម្នាលសារីបុត្ត អ្នក​ណា​ពោល​យ៉ាងនេះ ចំពោះតថាគតដែលដឹងយ៉ាងនេះ ដែលឃើញ​យ៉ាង​នេះ​ថាគុណវិសេសគឺញាណទស្សនៈ អាចធ្វើខ្លួនឲ្យជាអរិយៈដ៏ក្រៃលែង ជាង​មនុស្ស​​ធម៌ របស់ព្រះសមណគោតមមិនមានទេ ព្រះសមណគោតមសម្តែង​ធម៌​ដែល​​ខ្លួនស្រាវជ្រាវបានមក ដោយសេចក្តីត្រិះរិះ ដែលខ្លួនស្ទាបស្ទង់ដោយ​ការ​ពិចារណា ជាធម៌កើតមានដោយប្រាជ្ញារបស់ខ្លួនដូច្នេះ បុគ្គលនោះបើមិន​លះ​ប​ង់នូវវាចានោះទេ មិនលះបង់នូវចិត្តនោះទេ មិនលះបង់នូវទិដ្ឋិនោះទេ នឹង​ធ្លាក់​ទៅរងទុក្ខក្នុងនរក ដូចជាគេនាំយកទៅទំលាក់ដូច្នោះឯង ។ ម្នាល​សារីបុត្ត ភិក្ខុបរិបូណ៌ដោយសីលហើយ បរិបូណ៌ដោយសមាធិហើយ បរិបូណ៌​ដោយ​បញ្ញាហើយ សម្រេចអរហត្តផលក្នុងបច្ចុប្បន្ននេះឯង មានឧបមា​យ៉ាង​ណា​មិញ ម្នាលសារីបុត្ត តថាគតពោលនូវហេតុនេះ ជាគ្រឿងផ្តល់​នូវ​ពាក្យ​ឧបមេយ្យយ៉ាងនោះដែរ ។ បុគ្គលនោះ បើមិនលះបង់នូវវាចានោះទេ មិន​លះ​បង់​នូវចិត្តនោះទេ មិនលះបង់នូវទិដ្ឋិនោះទេ នឹងធ្លាក់ទៅរងទុក្ខក្នុងនរកដូច​ជា​គេនាំយកទៅទំលាក់ ដូច្នោះឯង ។</p>
        <p><a class='ref km' id='km១៧៧' href='#km១៧៧'>១៧៧</a>ម្នាលសារីបុត្ត មួយទៀត តថាគតធ្លាប់ប្រព្រឹត្តព្រហ្មចរិយៈ) ដែលប្រកបដោយអង្គ ៤។ គឺបើនិយាយពីអ្នកមានតបៈ តថាគតជាអ្នក​មាន​តបៈ​ដ៏ក្រៃលែងបើនិយាយពីអ្នកសៅហ្មង តថាគត ជាអ្នកសៅ​ហ្មង​ដ៏​ក្រៃ​លែងបើ​និយាយ​ពីអ្នកមានសេចក្តីខ្ពើមបាប តថាគត ជា​អ្នក​មានសេច​ក្តី​ខ្ពើម​បាប​ដ៏ក្រៃលែង បើនិយាយពីអ្នកស្ងប់ស្ងាត់ តថាគត ជាអ្នក​ស្ងប់​ស្ងាត់​ដ៏​ក្រៃ​លែង​ ។</p>
        <p><a class='ref km' id='km១៧៨' href='#km១៧៨'>១៧៨</a>ម្នាលសារីបុត្ត ការមានតបៈរបស់តថាគតក្នុងព្រហ្មចរិយៈ ប្រកប​ដោយ​អង្គ ៤ នោះដូច្នេះ គឺតថាគតជាអ្នកអាក្រាត លះបង់មារយាទល្អ) ប្រព្រឹត្តហត្ថាវលេខនបតិបត្តិជាអ្នកកាន់វត្តមិនចូលមក (ទទួលភត្ត) ដែល​គេ​និមន្ត​ថា​លោកដ៏ចំរើនចូរចូលមក មិនរង់ចាំតាមគេនិមន្តថា លោកដ៏ចំរើនសូម​រង់​​ចាំសិន មិនត្រេកអរនឹងចង្ហាន់ ដែលកាន់យកមកមុន មិនត្រេកអរនឹងចង្ហាន់ ដែល​គេប្រាប់ថាធ្វើចំពោះខ្លួន មិនត្រេកអរនឹងចង្ហាន់ ដែលគេនិមន្ត។ តថាគតនោះមិនទទួលចង្ហាន់ ដែលគេកំពុងដោះដួសអំពីឆ្នាំង មិនទទួល​ចង្ហាន់អំពីមាត់កញ្ជើ មិនទទួលចង្ហាន់ដែលគេឲ្យត្រង់ចន្លោះធរណី មិនទទួល​ចង្ហាន់ ដែលគេឲ្យត្រង់ចន្លោះត្បាល់ មិនទទួលចង្ហាន់ដែល​គេឲ្យត្រង់ចន្លោះ​អង្រែ មិនទទួលចង្ហាន់របស់មនុស្សដែលកំពុងបរិភោគពីរនាក់ មិនទទួល​ចង្ហាន់​របស់ស្រ្តីមានគភ៌ មិនទទួលចង្ហាន់របស់ស្រ្តីដែលកំពុងបំបៅកូន មិន​ទទួល​ចង្ហាន់របស់ស្រ្តី ដែលកំពុងនៅរួមនឹងបុរស មិនទទួលចង្ហាន់ដែល​គេ​អង្គាស​គ្នាធ្វើ មិនទទួលចង្ហាន់ក្នុងទីដែលមានឆ្កែនៅចាំ មិនទទួលចង្ហាន់ដែល​មាន​រុយចោមរោម មិនបរិភោគត្រីមិនបរិភោគសាច់ មិនផឹកសុរា មិនផឹក​មេរ័យ មិនផឹកទឹកថ្នាំត្រាំដោយស្រូវទាំងពួង ។ តថាគតនោះ ទទួល​ចង្ហាន់​តែ​ក្នុង​ផ្ទះមួយឬបរិភោគភោជនតែមួយពំនូត ទទួលចង្ហាន់ក្នុងផ្ទះពីរ ឬបរិភោគ​ភោជន​តែពីរពំនូត ។បេ។ ទទួលចង្ហាន់ក្នុងផ្ទះ ៧ ឬបរិភោគតែ ៧ ពំនូត ។ តថាគត​ចិញ្ចឹមអត្តភាពដោយចង្ហាន់ ១ ភាជន៍តូចខ្លះ ចិញ្ចឹមអត្តភាព​ដោយ​ចង្ហាន់ ​២ ភាជន៍តូចខ្លះ ។បេ។ ចិញ្ចឹមអត្តភាពដោយចង្ហាន់ ៧ ភាជន៍តូចខ្លះ ឆាន់​អាហាររម្លង ១ ថ្ងៃខ្លះ ឆាន់អាហាររម្លង ២ ថ្ងៃខ្លះ ។បេ។ ឆាន់​អាហារ​ ៧​ ថ្ងៃខ្លះ តថាគតប្រកបរឿយ ៗ នូវការបរិភោគភត្តតាមលំដាប់ថ្ងៃយ៉ាងនេះ រហូត​ដល់រំលងកន្លះខែខ្លះ ដូចសម្តែងមកនេះឯង ។ តថាគត មាន​បន្លែ​ជា​អាហារ​ខ្លះ មានស្រងែជាអាហារខ្លះ មានស្មៅគែលលកជាអាហារខ្លះ មាន​ចំនៀរ​​​ស្បែក ដែលគេចៀរចោលជាអាហារខ្លះ មានសារាយជាអាហារខ្លះ មានកុណ្ឌក​ជា​អាហារខ្លះ មានបាយក្តាំងជាអាហារខ្លះ មានម្សៅជាអាហារខ្លះ មាន​​​ស្មៅជា​អាហារខ្លះ មានអាចម៍គោជាអាហារខ្លះ មានមើមនិងផ្លែ​ឈើ​ជា​អាហា​រចិញ្ចឹម​ជីវិតខ្លះ តែងបរិភោគផ្លែឈើដែលជ្រុះឯងចិញ្ចឹមជីវិតខ្លះ ។ តថាគតប្រើ​ប្រាស់សំពត់ដែលត្បាញដោយសំបកធ្មៃខ្លះ ប្រើប្រាស់សំពត់​ដែល​ត្បាញលាយ​ចម្រុះ​គ្នាខ្លះ ប្រើប្រាស់សំពត់ដែលគេរុំសាកសពខ្លះ ប្រើប្រាស់​សំពត់​​បំសុកូលខ្លះ ប្រើប្រាស់សំពត់សំបកឈើខ្លះ ប្រើប្រាស់ស្បែកខ្លាខ្លះ ប្រើ​ប្រាស់​ស្បែកខ្លាទាំងក្រចកខ្លះ ប្រើប្រាស់សំពត់ដែលក្រងដោយស្បូវខ្លះ ប្រើ​ប្រាស់​សំពត់ដែលក្រងដោយសំបកក្រចៅខ្លះ ប្រើប្រាស់សំពត់ ដែល​ក្រង​ដោយ​សំបក​ផ្លែឈើខ្លះ ប្រើប្រាស់សំពត់កម្ពលដែលត្បាញដោយសក់មនុស្សខ្លះ ប្រើ​ប្រាស់​សំពត់ ដែលត្បាញដោយរោមកន្ទុយសត្វខ្លះ ប្រើប្រាស់សំ​ពត់​ដែល​ត្បាញ​ដោយស្លាបមៀមខ្លះ ជាអ្នកទុកសក់និងពុកមាត់ពុកចង្កា ប្រកបរឿយ ៗ នូវសេចក្តីព្យាយាម ទុកសក់និងពុកមាត់ពុកចង្កាខ្លះ ជាអ្នក​ប្រព្រឹត្ត​តែ​ឈរ មិនអង្គុយខ្លះជាអ្នកអង្គុយច្រហោង ប្រកបរឿយ ៗ នូវសេចក្តីព្យាយាមអង្គុយ​​ច្រហោងខ្លះ ជាអ្នកដេកលើបន្លា សម្រេចការដេកលើបន្លាខ្លះ ប្រកប​រឿយ ៗ នូវសេចក្តីព្យាយាមចុះត្រាំក្នុងទឹក (ដើម្បីបន្សាត់បាប) ក្នុង ១ ថ្ងៃ ៣ ដង</a>)​</sup>ប្រកប​​​​រឿយ ៗ នូវសេចក្តីព្យាយាមដុតកំដៅរោល អាលនូវកាយ​ច្រើន​ប្រការ មានសភាពយ៉ាងនេះ ដូច្នេះឯង ។ ម្នាលសារីបុត្ត នេះឯងជាភាព​នៃអ្នក​មាន​តបៈ​របស់តថាគត ។</p>
        <p><a class='ref km' id='km១៧៩' href='#km១៧៩'>១៧៩</a>ម្នាលសារីបុត្ត សេចក្តីសៅហ្មងរបស់តថាគ ក្នុងព្រហ្មចរិយធម៌ ប្រកប​ដោយអង្គ ៤ នេះដូច្នេះ ។ មន្ទិល គឺធូលីរាប់ដោយឆ្នាំដ៏ច្រើនដែល​ជាប់​​នៅ​នឹងកាយក៏ក្លាយទៅជាក្រមរស្រទាប់ ។ ម្នាលសារីបុត្ត ដង្គត់ដើមដង្កោ ដែល​​តាំង​នៅរាប់ដោយឆ្នាំដ៏ច្រើន ក៏កើតជាក្រមរ មានឧបមាដូចម្តេចមិញ ម្នាលសារីបុត្ត មានឧបមេយ្យដូចមន្ទិលគឺធូលី រាប់ដោយឆ្នាំដ៏ច្រើន ដែលជាប់​នៅ​នឹងកាយតថាគត ក៏ក្លាយទៅជាក្រមរដូច្នោះឯង ។ ម្នាលសារីបុត្ត តថាគត​នោះ មិនមានសេចក្តីត្រិះរិះយ៉ាងនេះថា ឱហ្ន៎ អាត្មាអញគប្បីយកបាត​ដៃដុស​មន្ទិល គឺធូលីនេះចេញដូច្នេះឡើយ ។ ម្នាលសារីបុត្ត សូម្បីតែគំនិតយ៉ាងនេះថា ជនទាំងឡាយដទៃ គប្បីយកបាតដៃដុសក្អែលរបស់តថាគតនេះដូច្នេះ ក៏មិន​មាន​​ដល់តថាគតឡើយ ។ ម្នាលសារីបុត្ត នេះជាវត្តខាងសេចក្តី​សៅហ្មង​របស់​តថាគត ។</p>
        <p><a class='ref km' id='km១៨០' href='#km១៨០'>១៨០</a>ម្នាលសារីបុត្ត វត្តខាងសេចក្តីខ្ពើមបាបរបស់តថាគត ក្នុង​ព្រហ្មចរិយធម៌ប្រកបដោយអង្គ ៤ នោះដូច្នេះ ។ ម្នាលសារីបុត្ត តថាគត​នោះ​ឯង ឈានទៅមុខក៏មានស្មារតី ថយក្រោយក៏មានស្មារតី ។ តថាគតដំកល់​នូវ​សេចក្តី​​​​អាណិតចំពោះដំណក់ទឹក ដរាបមកថា តថាគតមិនបាន​ញុំាង​ពួក​សត្វ​តូច ៗ គឺដំណក់ទឹកដែលដក់ជាប់នៅក្នុងទីផ្សេង ៗ ឲ្យដល់នូវសេចក្តីវិនាស​ឡើយ​ ។ ម្នាលសារីបុត្ត នេះឯងជាវត្តខាងការខ្ពើមបាប របស់តថាគត ។</p>
        <p><a class='ref km' id='km១៨១' href='#km១៨១'>១៨១</a>ម្នាលសារីបុត្ត វត្តខាងការស្ងប់ស្ងាត់ របស់តថាគត ក្នុង​ព្រហ្ម-​ចរិយធម៌ ប្រកបដោយអង្គ ៤ នោះដូច្នេះ ។ ម្នាលសារីបុត្ត តថាគតនោះឯង តែង​​​ចូលសំដៅទៅនៅអាស្រ័យក្នុងព្រៃរំលោងណាមួយ ។ កាលណា​បើ​តថាគតឃើញអ្នកគង្វាលគោក្តី អ្នកគង្វាលសត្វចិញ្ចឹមក្តី អ្នករកស្មៅក្តី អ្នក​រក​ឧស​ក្តី អ្នករករបរក្នុងព្រៃក្តី តថាគតក៏ចេញអំពីព្រៃទៅកាន់ព្រៃ ចេញ​អំពី​ព្រៃ​ស្បាតទៅកាន់ព្រៃស្បាត ចេញអំពីទីទាបទៅកាន់ទីទាប ចេញអំពីទីទួលទៅ​កាន់​​​​​ទីទួល ដំណើរនោះតើព្រោះហេតុអ្វី ព្រោះតថាគតបានអធិដ្ឋានថា សូម​កុំ​ឲ្យ​​ជនទាំងឡាយនោះ បានឃើញតថាគត ទាំងតថាគតសោតក៏កុំបាន​ឃើញ​ជន​​ទាំងឡាយនោះឡើយ ។ ម្នាលសារីបុត្ត ម្រឹគព្រៃឃើញមនុស្សទាំងឡាយ តែង​រត់ចេញអំពីព្រៃ ចូលទៅកាន់ព្រៃចេញអំពីព្រៃស្បាត ចូលទៅកាន់​ព្រៃ​ស្បាត ចេញអំពីទីទាបចូលទៅកាន់ទីទាប ចេញអំពីទីទួលចូលទៅកាន់ទីទួល យ៉ាង​ណាមិញ ម្នាលសារីបុត្ត កាលណាបើតថាគតឃើញអ្នកគង្វាលគោក្តី អ្នកគង្វាលសត្វចិញ្ចឹមក្តី អ្នករកស្មៅក្តី អ្នករកឧសក្តី អ្នករករបរក្នុងព្រៃក្តី តថាគត ក៏ចេញអំពីព្រៃទៅកាន់ព្រៃចេញអំពីព្រៃស្បាត ទៅកាន់ព្រៃស្បាត ចេញ​​​អំពីទីទាប ទៅកាន់ទីទាបចេញអំពីទីទួលទៅកាន់ទីទួល ក៏យ៉ាង​នោះ​ដែរ ដំណើរនោះតើព្រោះហេតុអ្វី ព្រោះតថាគត បានអធិដ្ឋានថាសូមកុំឲ្យ​ជន​ទាំងឡាយ​​​​នោះបានឃើញតថាគត ទាំងតថាគតសោត ក៏កុំបាន​ឃើញ​ជន​ទាំងឡាយ​នោះឡើយ ។ ម្នាលសារីបុត្ត នេះឯងជាវត្តខាងសេចក្តីស្ងប់ស្ងាត់ របស់តថាគត ។</p>
        <p><a class='ref km' id='km១៨២' href='#km១៨២'>១៨២</a>ម្នាលសារីបុត្ត តថាគតជាអ្នកវារដោយជង្គង់ ៤ ចូលទៅរក​ក្រោល​គោ ដែលមានគោចេញហើយ មានអ្នកគង្វាលគោចៀស​ចេញទៅ​ហើយ ហើយស៊ីអាចម៍របស់កូនគោជំទង់ដែលនៅបៅមេ ។ ម្នាលសារីបុត្ត មូត្រ នឹង​ករីសខ្លួនឯង របស់តថាគតមិនទាន់អស់ដរាបណា តថាគតក៏ស៊ីនូវមូត្រ នឹង​ករីសរបស់ខ្លួនឯងដរាបនោះ ។ ម្នាលសារីបុត្ត នេះឯងជាវត្តខាងភោជន យ៉ាង​ចំឡែកធំ របស់តថាគត ។</p>
        <p><a class='ref km' id='km១៨៣' href='#km១៨៣'>១៨៣</a>ម្នាលសារីបុត្ត តថាគតចូលទៅអាស្រ័យនៅក្នុងដងព្រៃ ១ ដែល​គួរ​ស្បើម ។ ម្នាលសារីបុត្ត សេចក្តីតក់ស្លុតនឹងដងព្រៃដែលគួរស្បើមនោះ តែង​មាន​ ។ បុគ្គលណានីមួយ មិនទាន់ប្រាសចាករាគៈទេ ចូលទៅកាន់ដងព្រៃនោះ ច្រើន​​​​តែព្រឺព្រួចរោម ។ ម្នាលសារីបុត្ត រាត្រីទាំង ៨ ជាចន្លោះខែមាឃនិង​ខែ​ផគ្គុណក្នុងហេមន្តរដូវ ជាសម័យធ្លាក់ទឹកសន្សើមដ៏ត្រជាក់ ក្នុងរាត្រី​ទាំង​ឡាយ​​​មាន​សភាពដូច្នោះ តថាគតនៅទីវាលក្នុងវេលាយប់ នៅក្នុងដង​ព្រៃ​វេលា​​​ថ្ងៃ ខែជាខាងចុងគិម្ហរដូវ តថាគតនៅទីវាលក្នុងវេលាថ្ងៃ នៅក្នុងដង​ព្រៃ​វេលា​​យប់​ ។ ម្នាលសារីបុត្ត អើក៏គាថាដែលគួរអស្ចារ្យនេះ ដែលតថាគតមិនធ្លាប់​បាន​​ស្តាប់ ក្នុងកាលពីមុនមកទេ ស្រាប់តែភ្លឺច្បាស់ប្រាកដ ដល់តថាគតថា</p>
        <p>អ្នក​ប្រាជ្ញ​​ដែល​ខ្វល់ខ្វាយ ក្នុងកិរិយាស្វែងរក (នូវសេចក្តីបរិសុទ្ធិ) អ្នកប្រាជ្ញនោះត្រូវតែ​ក្តៅ អ្នកប្រាជ្ញនោះ ត្រូវតែត្រជាក់ម្នាក់ឯង ជាអ្នកត្រូវតែនៅក្នុងព្រៃ គួរស្បើម​តែ​ម្នាក់​ឯង អាក្រាតមិនចូល​ទៅ​ រ​ក​​ភ្លើងឡើយ ។</p>
        <p><a class='ref km' id='km១៨៤' href='#km១៨៤'>១៨៤</a>ម្នាលសារីបុត្ត តថាគតនោះ សម្រេចនូវឥរិយាបថដេកក្នុង​ព្រៃ​ស្មសាន កើយលើឆ្អឹងសាកសពទាំងឡាយ ។ ម្នាលសារីបុត្ត ចំណែកពួក​ក្មេង​ឃ្វាល​​​គោនាំគ្នាចូលទៅជិតតថាគត ហើយស្តោះដាក់ខ្លះ នោមដាក់ខ្លះ យកដី​រោយ​ដាក់ខ្លះ យករំកាច់ឈើមករុកក្នុងរន្ធត្រចៀកខ្លះ ។ ម្នាល​​​សារីបុត្ត តថាគតមិនដែលឲ្យចិត្តអាក្រក់កើត​ឡើង ចំពោះ​ពួកក្មេងឃ្វាល​គោ​ទាំង​នោះ​ឡើយ ។ ម្នាលសារីបុត្ត នេះឯងឈ្មោះថាជាវត្តខាងការ​នៅ​ប្រកប​​​​​ដោយ​ឧបេក្ខា​​​​​​របស់តថាគត ។</p>
        <p><a class='ref km' id='km១៨៥' href='#km១៨៥'>១៨៥</a>ម្នាលសារីបុត្ត មានសមណព្រាហហ្មណ៍ពួកមួយ តែងនិយាយ​យ៉ាងនេះ តែងយល់យ៉ាងនេះថា សេចក្តីបរិសុទ្ធកើតមានព្រោះអាហារ ។ ពួក​សមណ​ព្រាហ្មណ៍ទាំងនោះ ពោលយ៉ាងនេះថា យើងទាំងឡាយនឹងចិញ្ចឹម​អត្តភាពដោយផ្លែពទ្រាទាំងឡាយ ។ ពួកសមណព្រាហ្មណ៍ទាំងនោះ ក៏​ស៊ី​ផ្លែ​ពទ្រា​ខ្លះ ស៊ីលំអិតនៃផ្លែពទ្រាខ្លះ ផឹកទឹកដែលច្របាច់លាយដោយផ្លែពទ្រាខ្លះ បរិភោគ​នំដែលធ្វើដោយផ្លែពទ្រាច្រើនយ៉ាងខ្លះ ។ ម្នាលសារីបុត្ត តថាគតធ្លាប់​យក​ផ្លែពទ្រាតែ ១ ប៉ុណ្ណោះ មកធ្វើជាអាហារ ។ ម្នាលសារីបុត្ត សមជាអ្នក​មាន​សេចក្តី​​​​យល់យ៉ាងនេះថា ផ្លែពទ្រាក្នុងសម័យនោះ ជាផ្លែធំ ៗ ណាស់ ។ ម្នាល​សារីបុត្ត ដំណើរនុ៎ះអ្នកមិនគួរយល់យ៉ាងនោះឡើយ ។ ព្រោះថា ផ្លែពទ្រា​ក្នុង​កាល​​ឥឡូវនេះ មានទំហំប៉ុនណាក្នុងកាលពីដើម ក៏មានទំហំប៉ុណ្ណោះដែរ ។ ម្នាល​សារីបុត្ត កាលដែលតថាគតនោះយកផ្លែពទ្រាតែ ១ ប៉ុណ្ណោះមកធ្វើ​ជា​អាហារ កាយក៏ដល់នូវភាវៈស្គាំងស្គមហួសប្រមាណ ។ ព្រោះតែអាហារ​តិច​នោះ​ឯង អវយវៈតូចធំរបស់តថាគតក៏ដូចជាថ្នាំងវល្លិ៍ ឈ្មោះអសីតិ (ដកគន់ឬ​លែន​ពែន) ឬដូចជាថ្នាំងវល្លិ៍កាលា (វល្លិ៍អណ្តាតត្រកួត) ។ ព្រោះ​តែ​អាហារ​តិច​នោះឯង ទ្រគាករបស់តថាគតក៏ដូចជាជើងសត្វឱដ្ឋ ។ ព្រោះ​តែអាហារ​តិច​នោះ​​ឯង ឆ្អឹងខ្នងរបស់តថាគតរគីមរគាមដូចជាខ្សែដែលគេវេញ ។ ព្រោះ​តែ​អាហារ​តិចនោះឯង ឆ្អឹងជំនីរទាំងឡាយរបស់តថាគត ក៏រគីមរគាមដូចបង្កង់​សាលា​ចាស់ដែលរខេករខាក ។ ព្រោះតែអាហារតិចនោះឯង ប្រស្រីភ្នែកឬកែវ​ភ្នែក​​​​របស់តថាគត ក៏ខូងជ្រៅទៅក្នុងរណ្តៅភ្នែក ដូចជាក្រពេញទឹកដែល​ជ្រៅខូ​ង​ទៅក្នុងអណ្តូងទឹកដ៏ជ្រៅ ។ ព្រោះតែអាហារតិចនោះឯង ស្បែកក្បាល​របស់​តថាគត ក៏រួបរិតស្វិតស្រពោនដូចជាផ្លែននោងព្រៃដែលគេកាត់ទាំងខ្ចី តែង​រួបរិតស្វិតស្រពោនដោយខ្យល់និងកំដៅថ្ងៃ ។ ម្នាលសារីបុត្ត តថាគត​នោះ គិតថានឹងស្ទាបស្បែកពោះ ហើយចាប់ទៅត្រូវទ្រនុងឆ្អឹងខ្នងវិញ តថាគត គិតថា នឹងស្ទាបទ្រនុងឆ្អឹងខ្នង ហើយចាប់ទៅត្រូវស្បែកពោះវិញ ម្នាលសារីបុត្ត ស្បែក​ពោះរបស់តថាគត ក៏ជាប់គ្នានឹងទ្រនុងឆ្អឹងខ្នងដោយពិត ព្រោះតែ​អាហារ​តិចនោះឯង ។ ម្នាលសារីបុត្ត តថាគតនោះគិតថានឹងបន្ទោបង់វច្ចៈ ឬ​ទឹក​មូត្រ ក៏ដួលផ្កាប់មុខទៅលើផែនដីព្រោះតែអាហារតិចនោះឯង ។ ម្នាល​សារីបុត្ត តថាគតនោះកាលធ្វើកាយនោះឯង ឲ្យបានស្រួលក៏យកដៃ​ស្ទាប​ខ្លួន​ ។ ម្នាលសារីបុត្ត កាលតថាគតនោះយកដៃស្ទាបខ្លួនរោមទាំងឡាយ ដែលមាន​គល់​ស្អុយ ក៏ជ្រុះចេញចាកកាយ ព្រោះតែអាហារតិចនោះឯង ។</p>
        <p><a class='ref km' id='km១៨៦' href='#km១៨៦'>១៨៦</a>ម្នាលសារីបុត្ត មានសមណព្រាហ្មណ៍ពួកមួយ តែងនិយាយ​យ៉ាង​នេះ តែងយល់យ៉ាងនេះថា សេចក្តីបរិសុទ្ធកើតមានព្រោះអាហារ(តិច) ។ ពួក​សមណ​​​​​ព្រាហ្មណ៍​ទាំងនោះ បាននិយាយយ៉ាងនេះថា យើងទាំងឡាយនឹង​ចិញ្ចឹម​​​​​អត្តភាពដោយសណ្តែកបាយទាំងឡាយ ។បេ។ ចិញ្ចឹម​អត្តភាព​ដោយ​ល្ង​​​ទាំងឡាយ ។បេ។ ចិញ្ចឹមអត្តភាពដោយអង្ករទាំងឡាយ។ ពួកសមណ​-ព្រាហ្មណ៍​ទាំងនោះ ទំពាស៊ីអង្ករខ្លះ ទំពាស៊ីចុងអង្ករខ្លះ ផឹកទឹកអង្ករខ្លះ បរិភោគ​នំដែលធ្វើពីអង្ករច្រើនយ៉ាងខ្លះ ។ ម្នាលសារីបុត្ត ចំណែកតថាគតធ្លាប់​អាស្រ័យ​អាហារ ចំពោះអង្ករតែមួយគ្រាប់ប៉ុណ្ណោះ ។ ម្នាលសារីបុត្ត អ្នក​ប្រហែល​ជាមានសេចក្តីយល់ឃើញយ៉ាងនេះថា អង្ករក្នុងសម័យនោះជាអង្ករ​ធំ​ ៗ ទេដឹង ។ ម្នាលសារីបុត្ត ដំណើរនុ៎ះអ្នកមិនគួរយល់​ឃើញ​យ៉ាងនេះ​ឡើយ​ ។ ព្រោះថា អង្ករក្នុងកាលឥឡូវនេះ មានទំហំប៉ុនណា ក្នុងកាលនោះក៏​មាន​ទំហំ​ប៉ុណ្ណោះដែរ ។ ម្នាលសារីបុត្ត កាលដែលតថាគតនោះអាស្រ័យ​អាហារ​​​ចំពោះតែអង្ករ ១ គ្រាប់ កាយក៏ដល់នូវភាវៈស្គាំងស្គម ហួសប្រមាណ ។ ព្រោះតែអាហារតិចនោះឯង អវយវៈតូចធំរបស់តថាគត ក៏ដូចជាថ្នាំងវល្លិ៍ ឈ្មោះអសីតិកៈ ឬថ្នាំងវល្លិ៍កាលា ។ ព្រោះតែអាហារតិចនោះឯង ទ្រគាករបស់​តថាគត​​ ។បេ។ ដូចជាជើងសត្វឱដ្ឋ ។ ព្រោះតែអាហារតិចនោះឯង ឆ្អឹងខ្នង​របស់​​​​តថាគត​ ។បេ។ ដូចជាខ្សែដែលគេវេញ ។ ដូចជាបង្កង់នៃ​សាលា​ចាស់​។បេ។ ដូចជាកំពេញទឹកដែលជ្រៅខូងចុះទៅ ។បេ។ ដូចជាផ្លែរនោងព្រៃ ។បេ។ ម្នាល​​សារីបុត្ត តថាគតនោះគិតថានឹងស្ទាបស្បែកពោះ ។បេ។ ម្នាលសារីបុត្ត តថាគតនោះគិតថានឹងបន្ទោបង់នូវវច្ចៈក្តី ។បេ។ ម្នាលសារីបុត្ត តថាគតនោះ កាល​ធ្វើកាយនោះឯងឲ្យបានស្រួល ។បេ។ ឯរោមទាំងឡាយមានគល់ស្អុយ ក៏​ជ្រុះ​ចេញចាកកាយ ព្រោះហេតុតថាគតមានអាហារតិចនោះឯង ។ ម្នាល សា​រីបុត្ត តថាគតមិនបានត្រាស់ដឹងគុណវិសេសគឺញាណទស្សនៈ ជាគុណ​ធ្វើ​ខ្លួន​ឲ្យជាអរិយៈ ដ៏ក្រៃលែងជាងមនុស្សធម៌ ដោយសេចក្តីប្រតិបត្តិដ៏ប្រសើរ ជា​អំពើដែលគេធ្វើតាមបានដោយកម្រនោះទេ ដំណើរនោះព្រោះហេតុអ្វី ព្រោះ​ហេតុ (តថាគត) មិនទាន់បានត្រាស់ដឹងនូវបញ្ញាដ៏ប្រសើរនេះឯង អរហត្តមគ្គ​-បញ្ញា​ណា ដែលតថាគតបានត្រាស់ដឹងហើយ អរហត្តមគ្គបញ្ញានោះ ជា​បញ្ញា​ដ៏​ប្រសើរ ជាទីស្រោចស្រង់សត្វ រមែងដឹកនាំសត្វអ្នកធ្វើតាមនោះ ឲ្យអស់​ទៅ​នៃ​វដ្តទុក្ខ ដោយប្រពៃបាន ។</p>
        <p><a class='ref km' id='km១៨៧' href='#km១៨៧'>១៨៧</a>ម្នាលសារីបុត្ត មានសមណព្រាហ្មណ៍ពួកមួយ តែង​និយាយ​យ៉ាង​នេះ តែងយល់យ៉ាងនេះថា សេចក្តីបរិសុទ្ធកើតមាន ព្រោះសង្សារគឺ​ការ​អន្ទោល​​​​ទៅ (ច្រើនជាតិ) ។ ម្នាលសារីបុត្ត សង្សារណាដែលតថាគត​មិន​ធ្លាប់​អន្ទោលទៅ ដោយកាលវែងនេះ វៀរលែងតែទេវលោកឈ្មោះ​សុទ្ធាវាស​ទាំង​ឡាយ​​​​ចេញ សង្សារនុ៎ះឯង បុគ្គលមិនងាយរកបានឡើយ ម្នាលសារីបុត្ត ព្រោះ​ថា បើតថាគតអន្ទោលទៅកាន់ទេវលោកឈ្មោះសុទ្ធាវាស តថាគតមិន​បាន​​មក​កាន់​កាមលោកនេះទៀតទេ ។</p>
        <p><a class='ref km' id='km១៨៨' href='#km១៨៨'>១៨៨</a>ម្នាលសារីបុត្ត មានសមណព្រាហ្មណ៍ពួកមួយ តែង​និយាយ​យ៉ាង​នេះ តែងយល់យ៉ាងនេះថា សេចក្តីបរិសុទ្ធកើតមាន ព្រោះការកើតឡើង (ច្រើន​ជាតិ) ។ ម្នាលសារីបុត្ត ការកើតឡើងណា ដែលតថាគតមិនធ្លាប់កើត ដោយ​កាល​វែងនេះ វៀរលែងតែទេវលោកឈ្មោះសុទ្ធាវាសទាំងឡាយចេញ ការ​កើត​ឡើង​នុ៎ះឯង បុគ្គលមិនងាយរកបានទេ ម្នាលសារីបុត្ត ព្រោះថាបើ​តថាគ​ត​ទៅ​កើតក្នុងទេវលោក ឈ្មោះសុទ្ធាវាស តថាគតមិនបានមកកាន់កាម​លោក​នេះ​ទៀតទេ ។</p>
        <p><a class='ref km' id='km១៨៩' href='#km១៨៩'>១៨៩</a>ម្នាលសារីបុត្ត មានសមណព្រាហ្មណ៍ពួកមួយ តែង​និយាយយ៉ាង​នេះ តែងយល់យ៉ាងនេះថា សេចក្តីបរិសុទ្ធកើតមាន ព្រោះអាវាស គឺការនៅ (ច្រើនកន្លែង) ។ ម្នាលសារីបុត្ត អាវាសណា ដែលតថាគតមិនធ្លាប់នៅហើយ ដោយ​​​កាលវែងនេះ វៀរលែងតែសុទ្ធាវាសទេវលោកទាំងឡាយចេញ អាវាស​នុ៎ះឯង បុគ្គលមិនងាយរកបានទេ ម្នាលសារីបុត្ត ព្រោះថា បើតថាគត​នៅ​ក្នុង​សុទ្ធាវាសទេវលោក តថាគតមិនបានមកកាន់កាមលោកនេះទៀតទេ ។</p>
        <p><a class='ref km' id='km១៩០' href='#km១៩០'>១៩០</a>ម្នាលសារីបុត្ត មានសមណព្រាហ្មណ៍ពួកមួយ តែងនិយាយយ៉ាង​នេះ តែងយល់យ៉ាងនេះថា សេចក្តីបរិសុទ្ធកើតមាន ព្រោះការបូជាយ័ញ្ញ (ច្រើនយ៉ាង) ។ ម្នាលសារីបុត្ត យ័ញ្ញណា ដែលតថាគតកើតជាស្តេចបាន​មុទ្ធាភិសេកជាក្សត្រក្តី កើតជាព្រាហ្មណ៍មហាសាលក្តី ដោយកាលដ៏វែងនេះ ហើយមិនដែលបានបូជាយ័ញ្ញនុ៎ះឯង បុគ្គលមិនងាយរកបានទេ ។</p>
        <p><a class='ref km' id='km១៩១' href='#km១៩១'>១៩១</a>ម្នាលសារីបុត្ត មានសមណព្រាហ្មណ៍ពួកមួយ តែង​និយាយយ៉ាង​នេះ តែងយល់យ៉ាងនេះថា សេចក្តីបរិសុទ្ធកើតមានព្រោះបម្រើភ្លើង ។ ម្នាល​សារីបុត្ត ភ្លើងណាដែលតថាគតកើតជាស្តេច បានមុទ្ធាភិសេកជាក្សត្រក្តី កើត​ជា​ព្រាហ្មណ៍មហាសាលក្តី ដោយកាលដ៏វែងនេះ ហើយមិនដែលបានបូជា ភ្លើងនុ៎ះឯង បុគ្គលមិនងាយរកបានទេ ។</p>
        <p><a class='ref km' id='km១៩២' href='#km១៩២'>១៩២</a>ម្នាលសារីបុត្ត មានសមណព្រាហ្មណ៍ពួកមួយ តែង​និយាយយ៉ាង​នេះ តែងយល់យ៉ាងនេះថា បុរសដ៏ចំរើននេះនៅក្មេងកំឡោះ មានសក់ខ្មៅល្អ មាន​វ័យដ៏ចម្រើនដោយបឋមវ័យ ដរាបណាបុរសនេះ ជាអ្នកប្រកបដោយ​បញ្ញាដ៏​ឈ្លាសវៃយ៉ាងសំខាន់ ដរាបនោះ តែថា​​កាលណាបុរសដ៏ចំរើននេះ គ្រាំគ្រា ចំរើន​វ័យចាស់ ដល់ហើយនូវសេចក្តីថមថយដោយលំដាប់ មានអាយុ ៨០ ឬ ៩០ ឆ្នាំ ឬ ១០០ ឆ្នាំ រាប់អំពីកំណើតមកក្នុងកាលនោះ បុរសនេះ ក៏សាបសូន្យ​ចាក​​​បញ្ញាដ៏ឈ្លាសវៃ ។ ម្នាលសារីបុត្ត សេចក្តីនុ៎ះអ្នកមិនត្រូវយល់​យ៉ាង​នេះ​ឡើយ​ ។ ម្នាលសារីបុត្ត ឥឡូវនេះតថាគតគ្រាំគ្រា ចំរើនវ័យ ចាស់ ដល់​ហើយ​នូវ​សេចក្តីថមថយដោយលំដាប់ មានអាយុ ៨០ ឆ្នាំហើយ វ័យ​របស់​ត​ថាគត ក៏​នៅ​​តែ​ប្រព្រឹត្តទៅបាន ។ ម្នាលសារីបុត្ត ក្នុងទីនេះសាវ័ក​របស់​តថាគត​ទាំង ៤ រូបសុទ្ធតែមានអាយុ ១០០ ឆ្នាំ រស់នៅអស់ ១០០ ឆ្នាំ ជាអ្នក​ប្រកប​ដោយសតិនិងគតិ នឹងសេចក្តីព្យាយាមដ៏ក្រៃលែងផង ដោយបញ្ញា​ដ៏​ឈ្លាស​​វៃក្រៃលែង​ផង ម្នាលសារីបុត្ត អ្នកកាន់ធ្នូដ៏មាំបានសិក្សាសិប្បៈរួចហើយ មានថ្វីដៃ​ស្ទាត់​ក្នុង​ការបាញ់ បានយកព្រួញដ៏ស្រាល (បាញ់) ឲ្យឆ្លងរំលង​ស្រមោល​​ដើម​ត្នោត​ទទឹង ដោយមិនលំបាកឡើយ យ៉ាងណាមិញ សាវ័កទាំង ៤ មានស្មារតីដ៏​ក្រៃ​លែង ក៏យ៉ាងនោះ មានគតិដ៏ក្រៃលែង ក៏យ៉ាងនោះ មានព្យាយាមដ៏ក្រៃលែង ក៏យ៉ាង​​​នោះ ប្រកបដោយបញ្ញាដ៏ឈ្លាសវៃក្រៃលែង ក៏យ៉ាងនោះ ពួកសាវ័ក​ទាំង​ ៤ នោះ តែងសួរប្រស្នា ប្រៀបធៀប​ដោយ​សតិប្ប-​ដ្ឋាន​​​​​​ទាំង ៤ នឹងតថាគត ចំណែក​តថាគត ដែលសាវ័កទាំងនោះសួរហើយ ៗ ក៏ដោះស្រាយ​នូវ​ប្រស្នា​នោះ ដល់ពួកសាវ័កទាំងនោះ ឯពួកសាវ័កទាំងនោះ ក៏ចាំទុកនូវប្រស្នា ដែល​តថាគត​​ដោះស្រាយហើយ ថាជាប្រស្នាដែលតថាគត ដោះស្រាយហើយ មិន​បាច់​សួរតថាគត ឲ្យជាគំរប់ពីរដងតទៅទៀតឡើយ វៀរលែងតែការស៊ីផឹក ទំពា​ស៊ីនិងជញ្ជាប់ជញ្ជក់ភោជន វៀរលែងតែការបន្ទោ​បង់នូវឧច្ចារៈនិង​បស្សាវៈ វៀរលែងតែការដេកលក់ នឹងការសម្រាក​សេចក្តី​លំបាក ម្នាលសារីបុត្ត ធម៌​​​ទេសនារបស់តថាគត មិនចេះអស់ បទនិងព្យញ្ជនៈ​នៃធម៌របស់តថាគតមិន​ចេះ​អស់ បញ្ហាព្យាករណ៍របស់តថាគត ក៏មិន​ចេះ​អស់​ឡើយ ។ ចំណែក​ខាង​ពួកសាវ័កទាំង ៤ របស់តថាគតនោះ មានអាយុ ១០០ ឆ្នាំ រស់នៅបាន ១០០ ឆ្នាំ នឹង​ធ្វើមរណកាលដោយកាលកន្លងនៃឆ្នាំ ១០០ ។ ម្នាលសារីបុត្ត បើទុក​ណា​ជា​អ្នក​ទាំងឡាយនាំយកតថាគត ដោយគ្រែតូច​ប្រាជ្ញា នឹងសេចក្តី​ឈ្លាស​វៃ​របស់​តថាគត ក៏មិនក្លាយទៅជាដទៃឡើយ ។ ម្នាល​សារីបុត្ត អ្នកផងកាល​ពោល​​ដោយ​​ប្រពៃ តែងពោលចំពោះបុគ្គលណាថា សត្វមានធម៌មិនវង្វេងទេ រមែង​​​​​កើត​ក្នុងលោក ដើម្បីប្រយោជន៍ដល់ជនច្រើន ដើម្បីសេចក្តី​សុ​ខ​ដល់​ជន​ច្រើន ដើម្បីអនុគ្រោះដល់សត្វលោក ដើម្បីសេចក្តី​ចម្រើនដើម្បីប្រយោជន៍ ដើម្បី​សេចក្តី​សុខដល់ទេវតានិងមនុស្ស ។ អ្នកផង កាលពោលដោយប្រពៃ ចំពោះ​បុគ្គល​នោះ គួរពោលចំពោះ​តថាគត​ហ្នឹង​ឯង​ថា សត្វមានធម៌មិនវង្វេងទេ កើត​ឡើង​​​ក្នុងលោក ដើម្បីប្រយោជន៍​ដល់ជន​ច្រើន ដើម្បីសេចក្តីសុខដល់ជនច្រើន ដើម្បី​អនុគ្រោះដល់សត្វលោក ដើម្បី​សេចក្តី​​​ចម្រើនដើម្បីប្រយោជន៍ ដើម្បី​សេចក្តី​សុខដល់ទេវតានិងមនុស្ស​ទាំង​ឡាយ ​ ។</p>
        <p><a class='ref km' id='km១៩៣' href='#km១៩៣'>១៩៣</a>សម័យនោះឯង ព្រះនាគសមាលៈដ៏មានអាយុ កំពុងព័ត (បក់) ថ្វាយ​ព្រះមានព្រះភាគ អំពីខាងក្រោយព្រះមានព្រះភាគ ។ លំដាប់នោះ ព្រះនាគ​សមាលៈដ៏មានអាយុ បានក្រាបបង្គំទូលចំពោះ ព្រះមានព្រះភាគ ដូច្នេះ​​​ថា បពិត្រព្រះអង្គដ៏ចំរើនអស្ចារ្យពេកណាស់ បពិត្រព្រះអង្គដ៏ចម្រើនហេតុនេះមិនដែលមានសោះ បពិត្រព្រះអង្គដ៏ចម្រើនមិនតែប៉ុណ្ណោះ ខ្ញុំព្រះអង្គ​ស្តាប់​ធម្មបរិយាយនេះហើយក៏ព្រឺព្រួចរោម បពិត្រព្រះអង្គដ៏ចម្រើនធម្ម​បរិយាយ​​​​នេះ ឈ្មោះដូចម្តេច ។ ព្រះអង្គត្រាស់ថា ម្នាលនាគសមាលៈ បើដូច្នោះ អ្នកចូរចាំទុក​នូវធម្មបរិយាយនេះចុះ ឈ្មោះថា លោមហំសនបរិយាយ ​។ លុះ​ព្រះមាន​​​ព្រះភាគ ត្រាស់ព្រះសូត្រ​នេះចប់ហើយ នាគសមាលៈដ៏មានអាយុ ក៏​មាន​ចិត្តត្រេកអរ​រីករាយ​ ចំពោះភាសិត​របស់ព្រះមានព្រះភាគ ។</p>
        <p>ចប់ មហាសីហនាទសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>