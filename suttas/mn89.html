<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn89' lang='km'>
        <header>
            <ul>
            </ul>
            <h1>ធម្មចេតិយសូត្រ ទី ៩</h1>
        </header>
        <p><a class='ref km' id='km320​' href='#km320​'>៣២០​</a>ខ្ញុំបានស្ដាប់មកយ៉ាងនេះ​ ។ សម័យមួយ ព្រះមានព្រះភាគ ទ្រង់គង់នៅក្នុងមេទឡុបនិគម១របស់ពួកសក្យៈ ក្នុងសក្កជនបទ ។ សម័យនោះឯង ព្រះបាទបសេនទិកោសល ទ្រង់បានមកដល់នគរតូចដោយកិច្ចនីមួយ ។ លំដាប់នោះ ព្រះបាទបសេនទីកោសលទ្រង់ត្រាស់បង្គាប់អាមាត្យឈ្មោះទីឃការាយនៈថា ម្នាលការាយនៈសំឡាញ់ អ្នកឯងចូរទឹមយានល្អ ៗ យើងនឹងទៅកាន់ទីឪទ្យាន ដើមី្បមើលទីដែលល្អ ។ ទីឃការាយនាមាត្យ ទទួលព្រះរាជឪង្ការ របស់ព្រះបាទបសេនទិកោសលថា ព្រះករុណាថ្លៃវិសេស ហើយប្រើបុរសឲ្យទីមយានល្អ ៗ ស្រេចហើយត្រឡប់មកក្រាកបង្គំទូលព្រះបាទបសេនទិកោសលថា បពិត្រព្រះសម្មតិទេព យានល្អ ៗ បានទទឹមរួចស្រេចហើយ សូមព្រះអង្គ សំគាល់កាលដ៏សមគួរ ក្នុងកាលឥឡូវនេះ ។</p>
        <p><a class='ref km' id='km321' href='#km321'>៣២១</a>លំដាប់ព្រះបាទបសេនទិកោសលទ្រង់ឡើងកាន់យានដ៏ល្អទ្រង់ព្រះរាជដំណើរទៅដោយយានល្អៗឆ្ពោះទៅកាន់សួនច្បារដោយអានុភាពជា​ស្តេចធំស្តេចទៅដោយយានដរាបដល់ទីដែលគួរបរយានទៅបានទើបទ្រង់ចុះអំពី​យានស្តេចទៅដោយព្រះបាទចូលទៅកាន់សួចច្បារ។ព្រះបាទបសេនទិកោសលទ្រង់យាងចង្រ្កមទៅមកក្នុងសួនច្បារបន្តិចដើម្បីសម្រាកព្រះជង្ឃាបានទតឃើញម្លប់​ឈើទាំងឡាយនាំមកនូវសេចក្តីជ្រះថ្លាគួរជាទីជ្រះថ្លាមានសំឡេងតិចៗឥតមាន​សំឡេងគឹកកងប្រាសចាកខ្យល់បក់មកអំពីសរីរៈនៃមនុស្សគួរជាទីធ្វើការសម្ងាត់នៃ​មនុស្សជាទីគួរដល់វិវេកក្នុងវេលាយប់លុះឃើញហើយក៏មានបីតិកើតឡើងប្រារព្ធ​ចំពោះព្រះមានព្រះភាគថាម្លប់ឈើទាំងនេះនាំមកនូវសេចក្តីជ្រះថ្លាគួរជាទីជ្រះថ្លាមានសំឡេងតិចៗឥតមានសំឡេងគឹកកងប្រាសចាកខ្យល់បក់មកអំពីសរីរៈនៃ​មនុស្សគួរជាទីធ្វើការសម្ងាត់នៃមនុស្សជាទីគួរដល់វិវេកក្នុងវេលាយប់ដូចជាទី​ដែលយើងធ្លាប់ចូលទៅគាល់ព្រះមានព្រះភាគជាអរហន្តសម្មាសម្ពុទ្ធនោះដែរ។ទើបព្រះបាទបសេនទិកោសលទ្រង់ត្រាស់ទៅនឹងទីឃការាយនាមាត្យថាម្នាល​ការាយនៈសំឡាញ់ម្លប់ឈើទាំងឡាយនេះនាំមកនូវសេចក្តីជ្រះថ្លាគួរជាទីជ្រះថ្លាមានសំឡេងតិចៗឥតមានសំឡេងគឹកកងប្រាសចាកខ្យល់បក់មកអំពីសរីរៈនៃមនុ​ស្សគួរជាទី​​ធ្វើការ​សម្ងាត់​នៃមនុស្សជាទីគួរដល់វិវេកក្នុងវេលាយប់ដូចជាទីដែល​យើងធ្លាប់ចូលទៅគាល់ព្រះមានព្រះភាគជាអរហន្តសម្មាសម្ពុទ្ធដែរម្នាលការាយនៈសំឡាញ់ចុះឥឡូវ​នេះព្រះមានព្រះភាគជាអរហន្តសម្មាសម្ពុទ្ធនោះព្រះអង្គគង់ក្នុងទីណា។ទីឃការាយនាមាត្យក្រាបបង្គំតបថាបពិត្រមហារាជឥឡូវនេះព្រះមានព្រះភាគជា​អរហន្តសម្មាសម្ពុទ្ធអង្គនោះគង់នៅក្នុងមេទឡុបនិគមរបស់ពួកសក្យៈ។ព្រះរាជា​ត្រាស់ថាម្នាលការាយនៈសំឡាញ់ចុះមេទឡុបនិគមរបស់ពួកសក្យៈទៅអំពីនគរតូច​នេះទៅតើចម្ងាយប៉ុន្មាន។ទីឃការាយនាមាត្យក្រាបបង្គំទូលតបថាបពិត្រមហារាជមិនជាឆ្ងាយណាស់ណាទេប្រហែលជា៣យោជន៍ប៉ុណ្ណោះព្រះអង្គអាចស្តេចទៅ​ដល់មិនពេញមួយថ្ងៃទេ។ព្រះរាជាត្រាស់ថាម្នាលការាយនៈសំឡាញ់បើដូច្នោះអ្នកឯងចូរទឹមយានល្អៗយើងនឹងទៅដើម្បីគាល់ព្រះមានព្រះភាគជាអរហន្តសម្មា​សម្ពុទ្ធអង្គនោះ។ទីឃការាយនាមាត្យទទួលយកព្រះរាជឱង្ការរបស់ព្រះ​បាទបសេនទិកោសលថាព្រះករុណាថ្លៃវិសេសរួចប្រើគេឲ្យទឹមយានល្អៗស្រេចហើយក្រាបបង្គំទួលព្រះបាទបសេនទិកោសលថាបពិត្រព្រះសម្មតិទេពយាន​ល្អៗបានទឹមបម្រុងព្រះអង្គរួចស្រេចហើយសូមព្រះអង្គសំគាល់នូវកាលដ៏គួរក្នុង​កាលឥឡូវនេះចុះ។</p>
        <p><a class='ref km' id='km322' href='#km322'>៣២២</a>គ្រានោះព្រះបាទបសេនទិកោសលទ្រង់ឡើងកាន់យានដ៏ល្អហើយស្តេចចេញអំពីនគរតូចទៅដោយយានល្អៗបរសំដៅទៅត្រង់មេទឡុបនិគមរបស់​ពួកសក្យៈទៅមិនពេញ១ថ្ងៃប៉ុណ្ណោះឯងក៏បានដល់ទៅមេទឡុបនិគមរបស់ពួក​សក្យៈហើយឆ្ពោះទៅកាន់សួនច្បារទ្រង់យាងទៅដោយយានដរាបដល់ទីដែលគួរ​បរយានទៅបានហើយទ្រង់ចុះអំពីយានសេ្តចទៅដោយព្រះបាទចូលទៅកាន់សួន​ច្បារ។សម័យនោះឯងពួកភិក្ខុច្រើនរូបកំពុងចង្រ្កមក្នុងទីវាល។លំដាប់នោះព្រះ​បាទបសេនទិកោសលចូលសំដៅទៅរកភិក្ខុទាំងឡាយនោះលុះចូលទៅដល់ហើយមានព្រះរាជឱង្ការនេះទៅរកពួកភិក្ខុថាបពិត្រលោកទាំងឡាយដ៏ចម្រើនឥឡូវនេះព្រះមានព្រះភាគជាអរហន្តសម្មាសម្ពុទ្ធអង្គនោះព្រះអង្គគង់ក្នុងទីណាព្រោះយើង​ទាំងឡាយចង់ជួបនឹងព្រះមានព្រះភាគជាអរហន្តសម្មាសម្ពុទ្ធអង្គនោះ។ភិក្ខុទាំង​នោះថ្វាយព្រះពរថាបពិត្រមហារាជវិហារនុ៎ះបិទទ្វារជិតទៅហើយព្រោះហេតុនោះសូមព្រះអង្គធ្វើព្រះសូរសេងតិចៗស្តេចចូលទៅសន្សឹមៗលុះចូលទៅដល់របៀងធ្វើ​ព្រះឧភាសិត (គ្រហែម) រួចគោះសន្ទះទ្វារព្រះមានព្រះភាគនឹងបើកទ្វារថ្វាយព្រះ​អង្គ។ទើបព្រះបាទបសេនទិកោសលទ្រង់ហុចព្រះខាន់នឹងមកុដឲ្យទៅទីឃការាយ​នាមាត្យក្នុងទៅនោះឯង។លំដាប់នោះទីឃការាយនាមាត្យមានសេចក្តីត្រិះរិះយ៉ាង​នេះថាឥឡូវនេះមហារាជទ្រង់ស្តេចចូលទៅតែមួយព្រះអង្គឯងទេឥឡូវនេះគួរអាត្មាអញទៅចាំក្នុងទីនេះចុះ។លំដាប់នោះព្រះបាទបសេនទិកោសលស្តេចចូលទៅត្រង់វិហារដែលមានទ្វារបិទនោះធ្វើព្រះសូរសេងតិចៗស្តេចចូលទៅ​សន្សឹមៗលុះចូលទៅដល់របៀងហើយក៏ទ្រង់ធ្វើព្រះឧកាសិតហើយគោះសន្ទះទ្វារ។ព្រះមានព្រះភាគក៏ទ្រង់បើកទ្វារ។ទើបព្រះបាទបសេនទិកោសលចូលទៅកាន់​វិហារហើយក្រាបចុះទៀបព្រះបាទយុគលនៃព្រះមានព្រះភាគដោយសិរ្សៈផងទ្រង់ព្រះចុម្ពិត (ជញ្ជក់) ព្រះបាទយុគលនៃព្រះមានព្រះភាគដោយព្រះឱស្ឋផងច្របាច់ដោយព្រះហស្តទាំងឡាយផងប្រកាសនាមផងថាបពិត្រព្រះអង្គដ៏ចម្រើនខ្ញុំព្រះអង្គជាសេ្តចឈ្មោះបសេនទិកោសលបពិត្រព្រះអង្គដ៏ចម្រើន​ ខ្ញុំព្រះអង្គជា​ស្តេច​ឈ្មោះបសេនទិកោសល។ព្រះមានព្រះភាគត្រាស់ថាបពិត្រមហារាជចុះមហា​បពិត្របានឃើញនូវអំណាចនៃប្រយោជន៍ដូចម្តេចបានជាទ្រង់ធ្វើសេចក្តី​ឱន​លំទោន​យ៉ាងក្រៃលែងមានសភាពយ៉ាងនេះក្នុងសរីរៈនេះហើយសំដែងនូវការបូជា​ដោយសេចក្តីរាប់អាន (ដល់ម្ល៉េះ) ។</p>
        <p><a class='ref km' id='km323' href='#km323'>៣២៣</a>ព្រះបាទបសេនទិកោសល ក្រាបបង្គំទូលតបថា បពិត្រព្រះអង្គដ៏ចំរើន ខ្ញុំព្រះអង្គបានយល់ធម៌ ក្នុងសំណាក់ព្រះមានព្រះភាគថា ព្រះមានព្រះភាគទ្រង់តា្រស់ដឹង ដោយប្រពៃ ព្រះធម៌គឺព្រះមានព្រះភាគ ទ្រង់សំដែងហើយដោយប្រពៃ ព្រះសង្ឃជាសាវ័ក របស់ព្រះមានព្រះភាគ ប្រតិបត្តិដោយប្រពៃ ។ បពិត្រព្រះមានព្រះភាគដ៏ចំរើន ខ្ញុំព្រះអង្គបានឃើញសមណព្រាហ្មណ៍ពួកខ្លះ ក្នុងលោកនេះប្រព្រឹត្តព្រហ្នចរិយធម៌មានកំណត់ ១០ឆ្នាំខ្លះ ២០ឆ្នាំខ្លះ ៣០ឆ្នាំខ្លះ ៤០ឆ្នាំខ្លះ ។ លុះដល់មកសម័យខាងក្រោយ ក៏ស្រាប់តែពួកសមណព្រាហ្មណ៍នោះ លាងលាបខ្លះឲ្យស្អាត កោរសក់ ពុកមាត់ពុកចង្កា ហើយឆ្អែតស្កប់ស្កល់មូលចិត្ត ផ្កេកផ្ដិតដោយកាមគុណទាំង៥ទៅវិញ ។ បពិត្រព្រះអង្គដ៏ចំរើន ខ្ញុំព្រះអង្គបានឃើញភិក្ខុទាំងឡាយ ក្នុងសាសនានេះបានប្រព្រឹត្តព្រហ្មចរិយធម៌ មានជីវិតជាទីបំផុត ឲ្យបរិបូណ៌ បរិសុទ្ធដរាបដល់អស់ជីវិត ។ បពិត្រព្រះអង្គដ៏ចំរើន ខ្ញុំព្រះអង្គពិចារណារកមើលមិនឃើញមានបុគ្គលដទៃ ខាងក្រៅព្រះពុទ្ធសាសនានេះ ប្រព្រឹត្តព្រហ្មចរិយធម៌ឲ្យបរិបូណ៌ បរិសុទ្ធយ៉ាងនេះឡើយ ។ បពិត្រព្រះអង្គដ៏ចំរើន នេះហើយដែលនាំឲ្យខ្ញុំព្រះអង្គបានយល់ធម៌ ក្នុងសំណាក់ព្រះមានព្រះភាគថា ព្រះមានព្រះភាគត្រាស់ដឹង ដោយប្រពៃ ព្រះធម៌គឺព្រះមានព្រះភាគ ត្រាស់សំដែងហើយ ដោយប្រពៃ ព្រះសង្ឃជាសាវ័កនៃព្រះមានព្រះភាគ ប្រតិបត្តិហើយដោយប្រពៃ ។</p>
        <p><a class='ref km' id='km324' href='#km324'>៣២៤</a>បពិត្រព្រះអង្គដ៏ចំរើន មួយវិញទៀត ច្រើនមានតែពួកព្រះរាជាទាស់ទែងគ្នានឹងពួកព្រះរាជាក៏មាន ពួកក្សត្រទាស់ទែងគ្នានឹងពួកក្សត្រក៏មាន ពួកព្រាហ្មណ៍ ទាស់ទែងគ្នានឹងពួកព្រាហ្មណ៍ក៏មាន ពួកគហបតីទាស់ទែងគ្នានឹងពួកគហបតីក៏មាន មាតាទាស់ទែងនឹងបុត្រក៏មាន បុត្រទាស់ទែងនឹងមាតាក៏មាន បិតាទាស់ទែងនឹងបុត្រក៏មាន បុត្រទាស់ទែងនឹងបិតាក៏មាន បងប្អូនប្រុសទាស់ទែងនឹងបងប្អូនស្រីក៏មាន បងប្អូនស្រីទាស់ទែងនឹងបងប្អូនប្រុសក៏មាន សំឡេងទាស់ទែងនឹងសំឡេងក៏មាន ។ បពិត្រព្រះអង្គដ៏ចំរើន ខ្ញុំព្រះអង្គឃើញតែពួកភិក្ខុក្នុងសាសនានេះហើយ ដែលមានសេចក្តីព្រមព្រៀង ស្រស់ស្រាយមិនទាស់ទែងគ្នា ដូចជាទឹកដែលលាយដោយទឹកដោះស្រស់ សំឡឹងមៀងមើលគ្នានឹងគ្នាដោយចក្ខុជាទីស្រឡាញ់ ។ បពិត្រព្រះអង្គដ៏ចំរើន ខ្ញុំព្រះអង្គពិចារណារកមើល មិនឃើញមានបរិស័ទឯទៀត ខាងក្រៅព្រះពុទ្ធសាសនានេះ ឲ្យមានសេចក្តីព្រមព្រៀងគ្នាយ៉ាងនេះឡើយ ។ បពិត្រព្រះអង្គដ៏ចំរើន នេះហើយដែលនាំឲ្យខ្ញុំព្រះអង្គមានសេចក្តីយល់ធម៌ ក្នុងសំណាក់ព្រះមានព្រះភាគថា ព្រះមានព្រះភាគ ព្រះអង្គត្រាស់ដឹងដោយប្រពៃ ព្រះធម៌គឺព្រះមានព្រះភាគ ត្រាស់សំដែងហើយដ៏ប្រពៃ ព្រះសង្ឃជាសាវ័ករបស់ព្រះមានព្រះភាគ ប្រតិបត្តិហើយដោយប្រពៃ ។</p>
        <p><a class='ref km' id='km325' href='#km325'>៣២៥</a>បពិត្រព្រះអង្គដ៏ចំរើន មួយវិញទៀត ខ្ញុំព្រះអង្គដែលក្រឡេកមើលអំពីសួនច្បារ ១ ទៅសួនច្បារ ១ អំពីឧទ្យាន ១ ទៅឧទ្យាន ១ ឃើញសមណព្រាហ្មណ៍ពួកមួយ ក្នុងទីនោះ ស្គាំងស្គម សៅហ្មង អាប់សម្បុរ កើតរោគលឿងស្លេកស្លាំង មានខ្លួនរវាមដោយសរសៃ មិនទំនងឲ្យពួកជនរមិលមើលជាប់ភ្នែកបាន ។ បពិត្រព្រះអង្គដ៏ចំរើន ខ្ញុំព្រះអង្គមានសេចក្តីត្រិះរិះយ៉ាងនេះថា លោកមានអាយុទាំងនេះ ទំនងជាប្រព្រឹត្តព្រហ្មចរិយធម៌ទាំងមិនត្រេកអរ ពុំនោះសោតលោកមានអាយុទាំងនោះ ធ្វើបាបកម្មណាមួលយក៏កំបាំង បានជាលោកមានអាយុទាំងនេះស្គម សៅហ្មង អាប់សម្បុរ កើតរោគលឿងស្លេកស្លាំង មានខ្លួនរវាមដោយសរសៃ មិនទំនងឲ្យជាប់ភ្នែកដល់ជនអ្នកមើល ។ ខ្ញុំព្រះអង្គក៏ចូលទៅរកពួកសមណព្រាហ្មណ៍ទាំងនោះ ហើយនិយាយយ៉ាងនេះថា ដូចម្តេច បានជាលោកមានអាយុទាំងឡាយ ស្គម សៅហ្មង អាប់សម្បុរ កើតរោគលឿងស្លេកស្លាំង មានខ្លួនរវាមដោយសរសែ មិនទំនងឲ្យជាប់ភ្នែកដល់ជនអ្នកមើលដូច្នេះ ។ សមណព្រាហ្មណ៍ទាំងនោះនិយាយទាំងនេះថា បពិត្រមហារាជ យើងទាំងឡាយមានរោគជាប់តាមពូជមក ។ បពិត្រព្រះអង្គដ៏ចំរើន ខ្ញុំព្រះអង្គឃើញពួកភិក្ខុក្នុងសាសនានេះ មានចិត្តរីករាយក្រៃពេក មានចិត្តខ្ពស់បំផុត មានសភាពត្រេកអរក្រៃពេកមានឥន្ទ្រិយពេញលេញ មានសេចក្តីខ្វល់ខ្វាយតិចមានរោមសម្លបហើយចិញ្ចឹមជីវិតដោយសារទានរបស់អ្នកដទៃ មានចិត្តមានសភាពដូចជាម្រឹគ ។ បពិត្រព្រះអង្គដ៏ចំរើន ខ្ញុំព្រះអង្គនោះមានសេចក្តីត្រិះរិះយ៉ាងនេះថា លោកមានអាយុទាំងឡាយនេះ ដឹងនូវគុណវិសេស ដទៃក្រៃលែងជាងកាលមុនក្នុងសាសនារបស់ព្រះមានបុណ្យនោះ ដោយពិតហើយបានជាលោកមានអាយុទាំងនេះ មានចិត្តរីករាយក្រៃពេក មានចិត្តខ្ពស់បំផុត មានសភាពត្រេកអរក្រៃពេក មានឥន្ទ្រិយពេញលេញ មានសេចក្តីខ្វល់ខ្វាយតិច មានរោមសម្លបហើយ ចិញ្ចឹមជីវិតដោយទានរបស់អ្នកដទៃ មានចិត្តមានសភាពដូចជាម្រឹគ ។ បពិត្រព្រះអង្គដ៏ចំរើន នេះឯងដែលនាំឲ្យខ្ញុំព្រះអង្គ បានយល់ធម៌ក្នុងសំណាក់ព្រះមានព្រះភាគថា ព្រះមានព្រះភាគ ត្រាស់ដឹងដោយប្រពៃមែន ព្រះធម៌ព្រះមានព្រះភាគសំដែងហើយដោយប្រពៃមែន ព្រះសង្ឃជាសាវ័ករបស់ព្រះមានព្រះភាគ ប្រតិបត្តិហើយដោយប្រពៃមែន ។</p>
        <p><a class='ref km' id='km326' href='#km326'>៣២៦</a>បពិត្រព្រះអង្គដ៏ចំរើន មួយទៀត ខ្ញុំព្រះអង្គជារាជា ជាក្សត្រិយ៍បានមុទ្ធាភិសេកហើយ ល្មមសម្លាប់មនុស្សដែលគួរសម្លាប់ក៏បាន មនុស្សគួរចំរើនក៏ឲ្យចំរើនបាន មនុស្សគួរបណ្តេញក៏ឲ្យបណ្តេញបាន ។ បពិត្រព្រះអង្គដ៏ចំរើន កាលបើខ្ញុំព្រះអង្គនោះកំពុងអង្គុយក្នុងរោងសម្រាប់កាត់ក្តី ហើយមានពួកជនហាក់ហ៊ាននិយាយស្ទាក់សំដី ត្រង់ពាក់កណ្តាល ខ្ញុំព្រះអង្គនោះក៏បាននិយាយឃាត់ថា អ្នកដ៏ចំរើនទាំងឡាយកុំធ្វើសំដីរបស់ខ្ញុំដែលកំពុងអង្គុយ ក្នុងរោងសម្រាប់កាត់ក្តី ឲ្យដាច់ពាក់កណ្តាលឡើយ អ្នកដ៏ចំរើនទាំងឡាយបង្អង់ចាំខ្ញុំនិយាយឲ្យចប់សិន ។ បពិត្រព្រះអង្គដ៏ចំរើន ពួកមនុស្សក៏នៅតែនិយាយស្ទាក់សំដី របស់ខ្ញុំព្រះអង្គត្រង់ពាក់កណ្តាលដដែល ។ បពិត្រព្រះអង្គដ៏ចំរើន ខ្ញុំព្រះអង្គឃើញតែពួកភិក្ខុក្នុងសាសនានេះ បើព្រះមានព្រះភាគ កំពុងសំដែងធម៌ដល់បរិស័ទច្រើនរយក្នុងសម័យណា សម័យនោះ ពួកសាវ័ករបស់ព្រះមានព្រះភាគ ក៏ឥតមានសំឡេងកណ្តាស់ ឬសំឡេងក្អកគ្រហែមឡើយ ។ បពិត្រព្រះអង្គដ៏ចំរើន ហេតុធ្លាប់មានពីមុនមក បើព្រះមានព្រះភាគ កំពុងសំដែងធម៌ដល់បរិស័ទច្រើនរយ ហើយមានសាវ័ករបស់ព្រះមានព្រះភាគណាមួយ ក្អកឡើយក្នុងទីនោះ ។ នឹងមានសព្រហ្មចរិយបុគ្គលណាមួយ គោះនូ​​​វសាវ័កនោះដោយជង្គង់ថា លោកមានអាយុ ចូរធ្វើសំឡេងតិច លោកមានអាយុ កុំធ្វើសំឡេងខ្លាំងឡើយដ្បិតព្រះមានព្រះភាគជាគ្រូយើងកំពុងសំដែងធម៌ ។ បពិត្រព្រះអង្គដ៏ចំរើន ខ្ញុំព្រះអង្គមានសេចក្តីត្រិះរិះយ៉ាងនេះថា អើអស្ចារ្យណាស់ហ្ន៎ ចំឡែកណាស់ហ្ន៎ បរិស័ទដែលព្រះអង្គទូន្មានបានងាយ យ៉ាងនេះដោយមិនបាច់អាងអាជ្ញា មិនបាច់អាងគ្រឿងសស្រ្តាឡើយ ។ បពិត្រព្រះអង្គដ៏ចំរើន ខ្ញុំព្រះអង្គពិចារណាមើល មិនឃើញបរិស័ទដទៃក្រៅពីព្រះពុទ្ធសាសនា ឲ្យទូន្មានបានដោយងាយយ៉ាងនេះឡើយ ។ បពិត្រព្រះអង្គដ៏ចំរើន នេះឯង (ដែលនាំឲ្យ) ខ្ញុំព្រះអង្គបានយល់ធម៌ក្នុងសំណាក់ព្រះមានព្រះភាគថា ព្រះមានព្រះភាគត្រាស់ដឹងដោយប្រពៃមែន ព្រះធម៌ ព្រះមានព្រះភាគសំដែងទុកហើយដោយប្រពៃមែន ព្រះសង្ឃជាសាវ័ករបស់ព្រះមានព្រះភាគ ប្រតិបត្តិដោយប្រពៃមែន ។</p>
        <p><a class='ref km' id='km327' href='#km327'>៣២៧</a>បពិត្រព្រះអង្គដ៏ចំរើន មួយទៀត ខ្ញុំព្រះអង្គបានឃើញខត្តិយបណ្ឌិតពួកខ្លះក្នុងលោកនេះ ជាអ្នកមានប្រាជ្ញាល្អិត អាចញាំញីនូវបរប្បវាទបាន មានសភាពដូចជាអ្នកបាញ់ម្រឹគសាហាវ ។ ពួកខត្តិយបណ្ឌិតទាំងនោះ ហាក់ដូចជាទំលាយនូវទិដ្ឋិដោយប្រាជ្ញាបាន ។ខត្តិយបណ្ឌិតទាំងនោះបានឮថា ព្រះសមណគោតម និមន្តចូលមកកាន់ស្រុកឬនិគមឯណោះ ។ ខត្តិយបណ្ឌិតទាំងនោះក៏តាក់តែងប្រស្នាហើយគិតគ្នាថា យើងនឹងចូលទៅសួរប្រស្នានេះនឹងព្រះសមណគោតម កាលយើងសួរទៅហើយ បើព្រះសមណគោតម ដោះស្រាយមិនរួចយ៉ាងនេះទេ យើងនឹងលើកវាទៈគឺពោលទោស របស់ព្រះសមណគោតមយ៉ាងនេះ មួយទៀត កាលយើងសួរយ៉ាងនេះហើយ បើព្រះសមណគោតមដោះស្រាយមិនរួចយ៉ាងនេះទេ យើងនឹងលើកវាទៈរបស់ព្រះសមណគោតមនោះយ៉ាងនេះថែមទៀត ។ ខត្តិយបណ្ឌិតទាំងនោះ បានឮថា ព្រះសមណគោតម និមន្តចូលមកកាន់ស្រុកឬនិគមឯណោះ ។ ខត្តិយបណ្ឌិតទាំងនោះ ក៏ចូលមករកព្រះមានព្រះភាគ ។ ព្រះមានព្រះភាគទ្រង់ពន្យល់ខត្តិយបណ្ឌិតទាំងនោះឲ្យយល់ច្បាស់ ឲ្យកាន់យកតាមឲ្យអាចហាន ឲ្យរីករាយដោយធម្មីកថា ។ លុះព្រះមានព្រះភាគបានពន្យល់ពួកខត្តិយបណ្ឌិតឲ្យយល់ច្បាស់ ឲ្យកាន់យកតាម ឲ្យអាចហាន ឲ្យរីករាយដោយធម្មីកថាហើយ ក៏មិនហ៊ាននាំគ្នាសួរប្រស្នានឹងព្រះមានព្រះភាគ មិនដឹងជានឹងលើកវាទៈពីណាកើត តាមពិត ត្រឡប់សម្រេចជាសាវ័ករបស់ព្រះមានព្រះភាគវិញ ។ បពិត្រព្រះអង្គដ៏ចំរើន នេះឯងដែលនាំឲ្យខ្ញុំព្រះអង្គយល់ធម៌ ក្នុងសំណាក់នៃព្រះមានព្រះភាគថា ព្រះមានជោគព្រះអង្គត្រាស់ដឹងដោយប្រពៃមែន ព្រះធម៌គឺព្រះមានជោគសំដែងហើយ ដោយប្រពៃមែន ព្រះសង្ឃជាសាវ័ករបស់ព្រះមានជោគ ប្រតិបត្តិដោយប្រពៃមែន ។</p>
        <p><a class='ref km' id='km328' href='#km328'>៣២៨</a>បពិត្រព្រះអង្គដ៏ចំរើន មួយទៀត ខ្ញុំព្រះអង្គបានឃើញព្រាហ្មណបណ្ឌិតពួកខ្លះក្នុងលោកនេះ ។ បេ ។ គហបតិបណ្ឌិត... សមណបណ្ឌិត មានប្រាជ្ញាល្អិត អាចញាំញីនូវបរប្បវាទបាន មានសភាពដូចជាអ្នកសម្លាប់ម្រឹគសាហាវ ។ សមណបណ្ឌិតទាំងនោះហាក់ដូចជាទំលាយនូវទិដ្ឋិដោយប្រាជ្ញាបាន ។ បណ្ឌិតទាំងនោះបានឮថា ព្រះសមណគោតម និមន្តចូលមកកាន់ស្រុកឬនិគមឯណោះ ។ គេក៏តាក់តែងប្រស្នាដោយគិតថា យើងទាំងឡាយ នឹងចូលទៅសួរប្រស្នានេះនឹងព្រះសមណគោតម កាលយើងសួរ យ៉ាងនេះទៅហើយ បើព្រះសមណគោតមដោះស្រាយមិនរួចយ៉ាងនេះទេ យើងនឹងលើកវាទៈរបស់ព្រះសមណគោតមនោះយ៉ាងនេះ មួយទៀត កាលយើងសួរ យ៉ាងនេះទៅហើយ បើព្រះសមណគោតមដោះស្រាយមិនរួចយ៉ាងនេះទេ យើងទាំងឡាយ នឹងលើកវាទៈរបស់ព្រះសមណគោតមនោះ យ៉ាងនេះថែមទៀត ។ បណ្ឌិតទាំងនោះបានឮថា ព្រះសមណគោតម និមន្តចូលមកកាន់ស្រុកឬនិគមឯណោះ ។ គេក៏នាំគ្នាចូលមករកព្រះមានព្រះភាគ ។ ព្រះមានព្រះភាគ ទ្រង់ពន្យល់ពួកបណ្ឌិតទាំងនោះ ឲ្យយល់ច្បាស់ ឲ្យកាន់យកតាម ឲ្យអាចហាន ឲ្យរីករាយដោយធម្មីកថា ។ លុះព្រះមានជោគទ្រង់ពន្យល់បណ្ឌិតទាំងនោះ ឲ្យយល់ច្បាស់ ឲ្យកាន់យកតាម ឲ្យអាចហាន ឲ្យរីករាយដោយធម្មីកថាហើយ ក៏មិនហ៊ាននាំគ្នាសួរប្រស្នាចំពោះព្រះមានព្រះភាគឡើយ នឹងលើកវាទៈមកពីណាកើត តាមពិត ទៅជាសូមឳកាសនឹងព្រះមានព្រះភាគ ហើយចេញចាកផ្ទះ ចូលទៅកាន់ភាពមិនមានផ្ទះដោយបព្វជ្ជាវិញ ។ ព្រះមានព្រះភាគក៏បំបួសបណ្ឌិតទាំងនោះ ។ បណ្ឌិតទាំងនោះ លុះបួសដូច្នោះហើយក៏ចៀសចេញទៅ ឥតមានសេចក្តីប្រមាទ មានព្យាយាម មានចិត្តបញ្ជូនទៅកាន់ព្រះនិព្វាន ពួកកុលបុត្រដែលចេញចាកផ្ទះ ចូលកាន់ផ្នួសដោយប្រពៃ ដើម្បីប្រយោជន៍ដល់អនុត្តរធម៌ណា មិនយូរប៉ុន្មាន ក៏បានធ្វើឲ្យជាក់ច្បាស់នូវអនុត្តរធម៌នោះ ដ៏ជាទីបំផុតនៃមគ្គព្រហ្មចារ្យ ក្នុងបច្ចុប្បន្ននេះ ដោយប្រាជ្ញារបស់ខ្លួន ហើយសម្រេចសម្រាន្តនៅដោយឥរិយាបថទាំង ៤ ។ បណ្ឌិតទាំងនោះក៏ពោលយ៉ាងនេះថា អើយើងទាំងឡាយ មិនវិនាសទេ ព្រោះថាកាលពីដើម យើងទាំងឡាយមិនមែនជាសមណៈប្តេជ្ញាខ្លួនថាជាសមណៈមិនមែនជាព្រាហ្មណ៍ ប្តេជ្ញាខ្លួនថាជាព្រាហ្មណ៍ មិនមែនជាព្រះអរហន្តប្តេជ្ញាខ្លួនថាជាព្រះអរហន្ត ឥឡូវនេះ យើងទាំងឡាយ បានជាសមណៈពិតហើយ ឥឡូវនេះ យើងទាំងឡាយ បានជាព្រាហ្មណ៍ពិតហើយ ឥឡូវនេះ យើងទាំងឡាយបានជាអរហន្តពិតហើយ ។ បពិត្រព្រះអង្គដ៏ចំរើន នេះឯងដែលនាំឲ្យខ្ញុំព្រះអង្គយល់ធម៌ ក្នុងសំណាក់ នៃព្រះមានព្រះភាគថា ព្រះមានព្រះភាគ ទ្រង់ត្រាស់ដឹង ដោយប្រពៃមែន ព្រះធម៌ ព្រះមានព្រះភាគ សំដែងហើយ ដោយប្រពៃមែន ព្រះសង្ឃជាសាវ័ករបស់ព្រះមានព្រះភាគ ប្រតិបត្តិហើយដោយប្រពៃមែន ។</p>
        <p><a class='ref km' id='km329' href='#km329'>៣២៩</a>បពិត្រព្រះអង្គដ៏ចំរើន មួយទៀត ពួកជាងឈើ (ពីរនាក់) គឺឥសិទន្តៈ ១ បូរាណៈ ១ ទាំងនេះ មានបាយរបស់ខ្ញុំព្រះអង្គ ដូចជាបាយគេ មានយានរបស់ខ្ញុំព្រះអង្គ ក៏ដូចជាយានគេ ខ្ញុំព្រះអង្គបានឲ្យជីវិតបានតាំងយសដល់ជាងឈើទាំងនោះ តែពួកជាងឈើមិនធ្វើសេចក្តីឳនលំទោនមករកខ្ញុំព្រះអង្គ ដូចជាធ្វើចំពោះព្រះមានព្រះភាគឡើយ ។ បពិត្រព្រះអង្គដ៏ចំរើន ខ្ញុំព្រះអង្គបានលើកពួកសេនាចេញទៅ ដើម្បីល្បងមើលនូវពួកជាងឈើឈ្មោះឥសិទន្តៈនឹងបូរាណៈទាំងនេះ ហើយឈប់សម្រាកក្នុងកន្លែងចង្អៀតមួយ ។ បពិត្រព្រះអង្គដ៏ចំរើន លំដាប់នោះពួកជាងឈើឈ្មោះឥសិទន្តៈនឹងបូរាណៈទាំងនេះ ញ៉ាំងកាលឲ្យកន្លងទៅដោយធម្មីកថា អស់រាត្រីជាច្រើន បើឮដំណឹងថា ព្រះមានព្រះភាគ គង់នៅក្នុងទីណា ក៏បែរក្បាលទៅត្រង់ទីនោះ ហើយដេកសណ្តូកជើងមកលើខ្ញុំព្រះអង្គវិញ ។ បពិត្រព្រះអង្គដ៏ចំរើន ខ្ញុំព្រះអង្គនោះ មានសេចក្តីត្រិះរិះយ៉ាងនេះថា អើហ្ន៎ អស្ចារ្យណាស់ អើហ្ន៎ ចំឡែកពេកណាស់ ជាងឈើឈ្មោះឥសិទន្តៈនឹងបូរាណៈនេះ មានបាយរបស់អញក៏ដូចជាបាយគេ មានយានរបស់អញ ក៏ដូចជាយានគេ អញបានឲ្យជីវិត បានតាំងយសដល់ជាងឈើទាំងនោះ តែជាងឈើទាំងនោះមិនធ្វើសេចក្តីឳនលំទោនមករកអញ ដូចជាធ្វើចំពោះព្រះមានព្រះភាគសោះ ។ លោកមានអាយុទាំងនេះ ដឹងនូវគុណវិសេសដ៏ក្រៃលែង ទាំងខាងដើមខាងចុង ក្នុងសាសនារបស់ព្រះមានព្រះភាគអង្គនោះដោយពិត ។ បពិត្រព្រះអង្គដ៏ចំរើន នេះឯងដែលនាំខ្ញុំព្រះអង្គ បានយល់ធម៌ក្នុងសំណាក់នៃព្រះមានព្រះភាគថា ព្រះមានព្រះភាគត្រាស់ដឹងដោយប្រពៃមែន ព្រះធម៌គឺព្រះមានព្រះភាគ សំដែងហើយដោយប្រពៃមែន ព្រះសង្ឃជាសាវ័ករបស់ព្រះមានព្រះភាគ ប្រតិបត្តិដោយប្រពៃមែន ។</p>
        <p><a class='ref km' id='km330' href='#km330'>៣៣០</a>បពិត្រព្រះអង្គដ៏ចំរើន មួយវិញទៀត ព្រះមានព្រះភាគក៏ជាក្សត្រិយ៍ ខ្ញុំព្រះអង្គក៏ជាក្សត្រិយ៍ ព្រះមានព្រះភាគ ក៏ជាអ្នកកោសល ខ្ញុំព្រះអង្គក៏ជាអ្នកកោសល ព្រះមានព្រះភាគមានព្រះជន្ម ៨០ ខ្ញុំព្រះអង្គក៏មានអាយុ ៨០ បពិត្រព្រះអង្គដ៏ចំរើន ត្រង់ដែលព្រះមានព្រះភាគជាក្សត្រិយ៍ ខ្ញុំព្រះអង្គក៏ជាក្សត្រិយ៍ ព្រះមានព្រះភាគក៏ជាអ្នកកោសល ខ្ញុំព្រះអង្គក៏ជាអ្នកកោសល ព្រះមានព្រះភាគក៏មានព្រះជន្ម ៨០ ខ្ញុំព្រះអង្គក៏មានអាយុ ៨០ ។ បពិត្រព្រះអង្គដ៏ចំរើន តែត្រឡប់ជា ខ្ញុំព្រះអង្គគួរដើម្បីធ្វើនូវសេចក្តីឳនលំទោនក្រៃលែង ក្នុងព្រះមានព្រះភាគ ដើម្បីសំដែងនូវការបូជាដោយសេចក្តីរាប់អាន ចំពោះព្រះអង្គវិញ បពិត្រព្រះអង្គដ៏ចំរើន ឥឡូវនេះ ខ្ញុំព្រះអង្គមានកិច្ចច្រើន មានការរវល់ច្រើនចង់ត្រឡប់ទៅវិញឆាប់ ។ ព្រះមានព្រះភាគត្រាស់ថា បពិត្រមហារាជ សូមព្រះអង្គសំគាល់នូវកាលដ៏គួរ ក្នុងកាលឥឡូវនេះចុះ ។ ទើបព្រះបាទបសេនទិកោសល ក្រោកអំពីអាសនៈ ហើយថ្វាយបង្គំលាព្រះមានព្រះភាគដោយគោរព ធ្វើប្រទក្សិណហើយស្តេចចេញទៅ ។</p>
        <p><a class='ref km' id='km331' href='#km331'>៣៣១</a>កាលព្រះបាទបសេនទិកោសល ស្តេចចេញទៅមិនទាន់បានយូរប៉ុន្មាន ទើបព្រះមានព្រះភាគ ត្រាស់ទៅនឹងពួកភិក្ខុថា ម្នាលភិក្ខុទាំងឡាយ ព្រះបាទបសេនទីកោសលនេះ ទ្រង់សំដែងនូវពាក្យដែលធ្វើការគោរព ក្នុងធម៌ទាំងឡាយ ហើយក្រោកអំពីអាសនៈស្តេចចេញទៅ ម្នាលភិក្ខុទាំងឡាយ អ្នកទាំងឡាយ ចូររៀននូវពាក្យដែលធ្វើនូវសេចក្តីគោរព ក្នុងធម៌ទាំងឡាយ ម្នាលភិក្ខុទាំងឡាយ អ្នករាល់គ្នា ចូរទន្ទេញពាក្យដែលធ្វើការគោរពក្នុងធម៌ ម្នាលភិក្ខុទាំងឡាយ អ្នករាល់គ្នា ចូរចងចាំទុកពាក្យ ដែលធ្វើការគោរពក្នុងធម៌ ម្នាលភិក្ខុទាំងឡាយ ព្រោះពាក្យដែលធ្វើការគោរពក្នុងធម៌ ដ៏ប្រកបដោយប្រយោជន៍ ជាអាទិព្រហ្មចរិយកៈ ។ លុះព្រះមានព្រះភាគទ្រង់សំដែងព្រះសូត្រនេះចប់ហើយ ភិក្ខុទាំងនោះ ក៏មានចិត្តត្រេកអររីករាយចំពោះភាសិត របស់ព្រះមានព្រះភាគ ។</p>
        <p>ចប់ ធម្មចេតិយសូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>