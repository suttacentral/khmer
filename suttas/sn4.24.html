<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.24' lang='km'>
        <header>
            <ul>
            </ul>
            <h1>សត្តវស្សសូត្រ ទី ៤</h1>
        </header>
        <p><a class='ref km' id='km៥០០' href='#km៥០០'>៥០០</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ​ក្រោម​​​អជបាលនិគ្រោធ ទៀបឆ្នេរស្ទឹងនេរញ្ជរា ក្នុងឧរុវេលាប្រទេស ។ សម័យនោះឯង មារមានចិត្តបាប ជាប់តាមព្រះមានព្រះភាគ អស់ ៧ ឆ្នាំ រមិលមើលទោស តែមិនបាន​ឃើញទោសឡើយ ។</p>
        <p><a class='ref km' id='km៥០១' href='#km៥០១'>៥០១</a>គ្រានោះ មារមានចិត្តបាប ចូលទៅរកព្រះមានព្រះភាគ លុះចូលទៅដល់ហើយ ក៏ពោលនឹងព្រះមានព្រះភាគ ដោយគាថាដូច្នេះថា</p>
        <p>ព្រះអង្គ ត្រូវសេចក្ដីសោកគ្របសង្កត់ ទើបសញ្ជប់សញ្ជឹងនៅក្នុងព្រៃឬ ព្រះអង្គប្រាថ្នានូវទ្រព្យបានឈ្នះហើយឬ ឬក៏ ព្រះអង្គធ្វើអំពើអាក្រក់ណាមួយ ក្នុងស្រុកទេដឹង ព្រោះហេតុអ្វី ព្រះអង្គមិនយកពួកជនធ្វើជាមិត្ត មិត្តរបស់ព្រះអង្គ រមែងមិនសម្រេចដោយហេតុណាមួយឡើយ ។</p>
        <p><a class='ref km' id='km៥០២' href='#km៥០២'>៥០២</a>ព្រះអង្គត្រាស់តបថា តថាគតជីកឫសគល់ សេចក្ដីសោកទាំង អស់ហើយ មិនមានអំពើអាក្រក់ មិនសោកសៅ សញ្ជប់សញ្ជឹងទេ ម្នាលមារ តថាគត ឈ្នះតណ្ហាគឺសេចក្ដីលោភក្នុងភពទាំងអស់ហើយ ជាអ្នកមិនមាន​អាសវៈ តែងស្មឹងស្មាធិ៍ ។</p>
        <p><a class='ref km' id='km៥០៣' href='#km៥០៣'>៥០៣</a>មារតបថា ជនទាំងឡាយណា តែងពោលនូវរបសណាថា នេះរបស់អញ​ដូច្នេះក្ដី ពោលថា អញដូច្នេះក្ដី បើព្រះហឫទ័យ របស់ព្រះអង្គមានក្នុង​របស់​​នុ៎ះដែរ បពិត្រសមណៈ ព្រះអង្គមិនរួចចាកវិស័យរបស់ខ្ញុំឡើយ ។</p>
        <p><a class='ref km' id='km៥០៤' href='#km៥០៤'>៥០៤</a>ព្រះអង្គត្រាស់ថា ពួកជន ពោលដៅយករបស់ណា របស់នោះ មិនមានដល់តថាគតទេ ពួកជនណាពោលថា (អញដូច្នេះ) ពួកជននោះ មិនដូចតថាគតទេ ម្នាលមារ អ្នកឯង ចូរដឹងយ៉ាងនេះចុះ អ្នកឯងមិនឃើញផ្លូវនៃត​ថាគតទេ ។</p>
        <p><a class='ref km' id='km៥០៥' href='#km៥០៥'>៥០៥</a>មារទូលថា ប្រសិនបើព្រះអង្គបាននូវផ្លូវដែលព្រះអង្គបានត្រាស់ដឹងហើយ ជាផ្លូវដ៏ក្សេម ជាផ្លូវសម្រាប់ទៅកាន់ព្រះនិព្វានឈ្មោះអមតៈ ចូរព្រះអង្គ​ចេញទៅ ចូរព្រះអង្គទៅចុះ ព្រះអង្គជាបុគ្គលម្នាក់ឯង ប្រៀនប្រដៅបុគ្គល​ដទៃ ដូចម្ដេចកើត ។​​</p>
        <p><a class='ref km' id='km៥០៦' href='#km៥០៦'>៥០៦</a>ព្រះអង្គត្រាស់ថា ពួកជនណា ប្រាថ្នាទៅកាន់ត្រើយគឺព្រះនិព្វាន លះបង់នូវព្រះនិព្វានដែលមិនមែនជាឱកាសនៃមច្ចុ តថាគត​ កាលបើពួកជននោះ ​សួរ​​ហើយនឹងប្រាប់ថា ធម្មជាតនោះ មិនមានឧបធិក្កិលេសឡើយ ។</p>
        <p><a class='ref km' id='km៥០៧' href='#km៥០៧'>៥០៧</a>មារពោលតបថា បព្រិតព្រះអង្គដ៏ចម្រើន ស្រុកឬនិគម មានស្រះ​បោក្ខរណី​​នៅជិត ក្នុងស្រះនោះមានក្តាម ១ បព្រិតព្រះអង្គដ៏ចម្រើន សម័យនោះឯង ពួក​ក្មេងប្រុស ឬក្មេងស្រីច្រើននាក់ នាំគ្នាចេញទៅអំពីស្រុក ឬនិគមនោះ ចូលសំដៅ​ទៅរក​ស្រះបោក្ខរណី លុះចូលទៅដល់ហើយ ទើបស្រង់ក្ដាមនោះ អំពីទឹកមកដាក់លើគោក បព្រិត​​ព្រះអង្គដ៏ចម្រើន ក្ដាមនោះ លានូវជើងណា ៗ ពួកក្មេងប្រុសឬក្មេងស្រី ក៏យក​កំណាត់ឈើ ឬអំបែងមកកាច់បំបាក់កម្ទេចចោលនូវជើងនោះ ៗ ទៅ បព្រិតព្រះ​អង្គ​ដ៏ចម្រើន លុះក្ដាមនោះ មានជើងទាំងអស់ ត្រូវគេកាច់បំបាក់​កម្ទេចចោល ​យ៉ាង​នេះ​ហើយ ក៏មិនគួរនឹងចុះកាន់ស្រះបោក្ខរណីនោះ ឲ្យដូចជាក្នុងពេលមុនបានទៀតឡើយ មាន​ឧបមាដូចម្ដេចមិញ បព្រិតព្រះអង្គដ៏ចម្រើន មានឧបមេយ្យដូចយ៉ាងអំពើណាមួយ ដែលជា​ចម្រូងចម្រាស ជាទំនាស់ ញាប់ញ័រ អំពើទាំងអស់នោះ ព្រះមានភាគបានកាច់បំបាក់​កម្ទេច​​​ចោលហើយ បព្រិតព្រះអង្គដ៏ចម្រើន ក្នុងឥឡូវនេះ ខ្ញុំព្រះអង្គមិនគួរនឹងចូលទៅ​រមិលមើល ទោសចំពោះព្រះមានភាគបានទៀតឡើយ ។</p>
        <p><a class='ref km' id='km៥០៨' href='#km៥០៨'>៥០៨</a>គ្រានោះឯង មារមានចិត្តបាប ក៏បានពោលគាថាដែល​គួរនឿយណាយ​នេះ ក្នុងសំណាក់នៃព្រះមានព្រះភាគ ថា</p>
        <p>ក្អែក ឃើញថ្មដែលមានសម្បុរដូចខ្លាញ់ខាប់ ហើរក្រឡឹង ជុំវិញ ដោយគិតថា យើងនឹងបាននូវអាហារទន់ ក្នុងទីនុ៎ះអាហារឆ្ងាញ់ នឹងគប្បីមាន លុះ​​​ក្អែកនោះ មិនបាននូវអាហារឆ្ងាញ់ក្នុងទីនោះ ហើយក៏ព្យាយាមហើរចេ​​ញទៅ បព្រិតព្រះគោតម យើងក៏នឿយណាយដូចជា ក្អែកដែលជួបប្រទះនឹង​ថ្មដូច្នោះដែរ ។</p>
        <p>លុះមារមានចិត្តបាប បានពោលគាថាដែលគួរនឿយណាយនេះ ក្នុងសំណាក់នៃព្រះមានព្រះភាគរួចហើយ ក៏គេចចេញពីទីនោះ ទៅអង្គុយពែនភ្នែនលើផែនដីនៅស្ងៀម អៀនអន់ ឱនក ដាក់មុខចុះសញ្ជាប់សញ្ជឹង មិនក្លៀវក្លា គូសផែនដីដោយកំណាត់ឈើ ក្នុងទីជិត នៃព្រះមានព្រះភាគ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>