<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.18' lang='km'>
        <header>
            <ul>
            </ul>
            <h1>ទុតិយអប្បមាទសូត្រ ទី ៨</h1>
        </header>
        <p><a class='ref km' id='km385' href='#km385'>៣៨៥</a>ព្រះមានព្រះភាគគង់នៅទៀបក្រុងសាវត្ថី . . . គង់នៅក្នុងទីសមគួរ ។ លុះព្រះបាទបសេនទិកោសល គង់នៅក្នុងទីសមគួរហើយ បានក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន កាលខ្ញុំព្រះអង្គពួនសម្ងំនៅក្នុងទីស្ងាត់ ក្នុងទីឯណោះ មានសេចក្ដីត្រិះរិះក្នុងចិត្តកើតឡើងយ៉ាងនេះថា ធម៌ដែលព្រះមានព្រះភាគ ត្រាស់​​ហើយដោយប្រពៃ ធម៌នោះឯង ជារបស់បុគ្គលអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន មិនមែនជារបស់បុគ្គលអ្នកមានមិត្តអាក្រក់ អ្នកមាន សម្លាញ់អាក្រក់ អ្នកបង្អោនទៅរកបាបជនឡើយ ។ បពិត្រមហារាជ នុ៎ះយ៉ាងនេះមែនហើយ បពិត្រមហារាជ នុ៎ះយ៉ាងនេះមែនហើយ បពិត្រមហា-រាជ ធម៌ដែលតថាគតត្រាស់ហើយ ដោយប្រពៃ ធម៌នោះឯង ជារបស់បុគ្គលអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន មិនមែនជារបស់បុគ្គលអ្នកមានមិត្តអាក្រក់ អ្នកមានសម្លាញ់អាក្រក់ អ្នកបង្អោនទៅរកបាបជនឡើយ ។</p>
        <p><a class='ref km' id='km386' href='#km386'>៣៨៦</a>បពិត្រមហារាជ សម័យមួយ តថាគតនៅក្នុងនិគមឈ្មោះនគរកៈ របស់ពួកសក្យជន ក្នុងសក្កជនបទឯណោះ ។ បពិត្រមហារាជ លំដាប់នោះឯង ភិក្ខុឈ្មោះអានន្ទ បានចូលទៅរកតថាគត លុះចូលទៅដល់ ថ្វាយបង្គំតថាគតហើយ អង្គុយក្នុងទីសមគួរ ។ បពិត្រមហារាជ លុះអានន្ទភិក្ខុអង្គុយក្នុងទីសមគួរហើយ បានក្រាបទូល តថាគតដូច្នេះថា បពិត្រព្រះអង្គដ៏ចម្រើន ភាពនៃបុគ្គលអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន នេះជាគុណពាក់កណ្ដាល របស់មគ្គព្រហ្ម-ចរិយៈ ។ បពិត្រមហារាជ កាលអានន្ទភិក្ខុក្រាបទូលយ៉ាងនេះហើយ តថាគតបានត្រាស់នឹងអានន្ទភិក្ខុដូច្នេះថា ម្នាល​អានន្ទ អ្នកកុំនិយាយយ៉ាងនេះឡើយ ឯភាពនៃបុគ្គលអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន នេះចាត់ជាមគ្គព្រហ្មចរិយៈទាំងមូល ម្នាល​អានន្ទ មគ្គ-ព្រហ្មចរិយៈនុ៎ះ កើតប្រាកដដល់ភិក្ខុដែលជាអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន ភិក្ខុនោះ ​នឹងចម្រើននូវមគ្គប្រកបដោយអង្គ ៨​ ដ៏ប្រសើរនឹងធ្វើឲ្យរឿយៗ នូវមគ្គប្រកបដោយអង្គ ៨​ ដ៏ប្រសើរ ។ </p>
        <p><a class='ref km' id='km387' href='#km387'>៣៨៧</a>ម្នាល​អានន្ទ ចុះភិក្ខុអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅ រកកល្យាណជន ចម្រើននូវមគ្គប្រកបដោយអង្គ ៨​ ដ៏ប្រសើរ ធ្វើឲ្យរឿយៗ នូវមគ្គប្រកបដោយអង្គ ៨​ ដ៏ប្រសើរដូចម្ដេច ។ ម្នាល​អានន្ទ ភិក្ខុក្នុងសាសនានេះ ចម្រើននូវសម្មាទិដ្ឋិដែលអាស្រ័យវិវេក អាស្រ័យវិរាគ អាស្រ័យនិរោធ មានកិរិយាបង្អោនចិត្ត ទៅដើម្បីលះកិលេស ចម្រើននូវសម្មាសង្កប្ប . . .​ ចម្រើននូវសម្មាវាចា . . . ចម្រើននូវ សម្មាកម្មន្ត . .​​​ . ចម្រើននូវសម្មាអាជីវៈ . . . ចម្រើននូវសម្មាវាយាម . . . ចម្រើននូវសម្មា សតិ . . . ចម្រើននូវសម្មាសមាធិ. . . ដែលអាស្រ័យវិវេក អាស្រ័យវិរាគ អាស្រ័យ និរោធ មានកិរិយាបង្អោនចិត្តទៅ ដើម្បីលះបង់កិលេស ។ ម្នាល​អានន្ទ ភិក្ខុអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន តែងចម្រើននូវមគ្គប្រកបដោយអង្គ ៨​ ដ៏ប្រសើរ តែងធ្វើឲ្យរឿយៗ នូវមគ្គប្រកប ដោយអង្គ ៨​ ដ៏ប្រសើរ ដោយប្រការយ៉ាងនេះឯង ។ ម្នាល​អានន្ទ ភាពនៃបុគ្គលអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន នេះជាតួមគ្គព្រហ្មចរិយៈ ទាំងមូលដោយហេតុណា ហេតុ​នេះ បុគ្គលត្រូវដឹងដោយបរិយានេះឯង ។ ម្នាល​អានន្ទ សត្វទាំងឡាយ មានជាតិជាធម្មតា រមែងរួចចាកជាតិ សត្វទាំងឡាយមានជរាជាធម្មតារមែងរួចចាកព្យាធិ សត្វ ទាំង​ឡាយមានមរណៈជាធម្មតា​​ រមែងរួចចាកមរណៈ សត្វទាំងឡាយមានសោក បរិទេវៈ ទុក្ខ ទោមនស្ស និងឧបាយាសជាធម្មតា រមែងរួចចាកសោក បរិទេវៈ ទុក្ខ ទោមនស្ស និងឧបាយាសទាំងឡាយបាន ក៏ព្រោះអាស្រ័យនឹងតថាគតជាមិត្តល្អ ។​ ម្នាល​អានន្ទ ភាពនៃបុគ្គលអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យាណជន នេះជា តួមគ្គព្រហ្មចរិយៈទាំង មូល ដោយហេតុណា ហេតុនោះ បុគ្គលត្រូវដឹងដោយបរិយានេះឯង​ ។</p>
        <p><a class='ref km' id='km388' href='#km388'>៣៨៨</a>បពិត្រមហារាជ ព្រោះហេតុនោះ ក្នុងសាសនានេះ ព្រះអង្គគប្បីសិក្សា យ៉ាងនេះថា អាត្មាអញជាអ្នកមានមិត្តល្អ អ្នកមានសម្លាញ់ល្អ អ្នកបង្អោនទៅរកកល្យា​ណ​​​​ជន​ ។ បពិត្រមហារាជ ព្រះអង្គគប្បីសិក្សាយ៉ាងនេះឯង ។ បពិត្រមហារាជ ធម៌មួយនេះ គឺសេចក្ដីមិនប្រមាទក្នុងធម៌ជាកុសលទាំងឡាយ ព្រះអង្គជាអ្នកមានមិត្តល្អ អ្នកមាន​សម្លាញ់​​ល្អ អ្នកបង្អោនទៅរកកល្យាណជន​ គួរតែអាស្រ័យនៅកុំខាន ។ ​ បពិត្រមហារាជ កាលបើព្រះអង្គ ជាអ្នកមិនប្រមាទ អាស្រ័យសេចក្ដីមិនប្រមាទហើយ សូម្បី ស្រីស្នំដែលដើរហែតាម ក៏គង់មានសេចក្ដីត្រិះរិះថា ព្រះរាជាមិនប្រមាទ អាស្រ័យ សេចក្ដីមិនប្រមាទ បើដូច្នោះ មានតែយើងទាំងឡាយ ជាអ្នកមិនប្រមាទ អាស្រ័យសេចក្ដី​​មិនប្រមាទដែរ ។ បពិត្រមហារាជ កាលបើព្រះអង្គជាអ្នកមិនប្រមាទ អាស្រ័យសេចក្ដីមិនប្រមាទហើយ សូម្បីក្សត្រទាំងឡាយដែលជាចំណុះ គង់មានសេចក្ដីត្រិះរិះយ៉ាង​នេះថា ព្រះរាជាជាអ្នកមិនប្រមាទ អាស្រ័យសេចក្ដីមិនប្រមាទ បើដូច្នោះ មានតែយើងទាំងឡាយ ជាអ្នកមិនប្រមាទ អាស្រ័យសេចក្ដីមិនប្រមាទដែរ ។ បពិត្រមហារាជ កាលបើព្រះអង្គជាអ្នកមិនប្រមាទ អាស្រ័យសេចក្ដីមិនប្រមាទហើយ សូម្បីពួកពលគង់​មានសេចក្ដីត្រិះរិះយ៉ាង​នេះថា ព្រះរាជាជាអ្នកមិនប្រមាទ អាស្រ័យសេចក្ដីមិនប្រមាទ បើដូច្នោះ មានតែយើងទាំងឡាយ ជាអ្នកមិនប្រមាទ អាស្រ័យសេចក្ដីមិនប្រមាទដែរ ។ បពិត្រមហារាជ កាលបើព្រះអង្គជាអ្នកមិនប្រមាទ អាស្រ័យសេចក្ដីមិនប្រមាទហើយ សូម្បីអ្នកនិគមនិងអ្នកជនបទគង់​មាន សេចក្ដីត្រិះរិះយ៉ាង​នេះថា ព្រះរាជាជាអ្នកមិនប្រមាទ អាស្រ័យសេចក្ដីមិនប្រមាទ បើដូច្នោះ មានតែយើងទាំងឡាយ ជាអ្នកមិនប្រមាទ អាស្រ័យសេចក្ដីមិនប្រមាទដែរ ។ បពិត្រមហារាជ កាលបើព្រះអង្គជាអ្នកមិនប្រមាទ អាស្រ័យសេចក្ដីមិនប្រមាទហើយ សូម្បីខ្លួនក្ដី ក៏នឹងឈ្មោះថា ព្រះអង្គបានគ្រប់គ្រងរក្សា ស្រីស្នំក្ដី ក៏នឹងឈ្មោះថា ព្រះអង្គបានគ្រប់គ្រងរក្សា ព្រះឃ្លាំងនិងជង្រុកក្ដី ក៏នឹងឈ្មោះថា ព្រះអង្គបានគ្រប់គ្រងរក្សា ។ </p>
        <p><a class='ref km' id='km389' href='#km389'>៣៨៩</a>ព្រះមានព្រះភាគ បានត្រាស់នូវគាថានេះ ។ បេ ។</p>
        <p>បុគ្គលកាល​ ប្រាថ្នា​នូវភោគៈទាំងឡាយ ឲ្យច្រើនលើសលុបតៗ ទៅ (គួរតែធ្វើសេចក្ដីមិន​ប្រមាទ) បណ្ឌិតទាំងឡាយ តែងសរសើរ នូវសេចក្ដីមិនប្រមាទ ​ក្នុងបុញ្ញកិ​រិយាវត្ថុទាំងឡាយ បណ្ឌិតអ្នកមិនប្រមាទ បានសម្រេចប្រយោជន៍ទាំងពីរ គឺ ប្រយោជន៍ណា ក្នុងបច្ចុប្បន្នក្ដី ប្រយោជន៍ណា ក្នុងបរលោកក្ដី ធីរជនឈ្មោះថា បណ្ឌិត ព្រោះបាននូវប្រយោជន៍នោះ ៗ ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>