<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.10' lang='km'>
        <header>
            <ul>
            </ul>
            <h1>ពន្ធនសូត្រ ទី ១០</h1>
        </header>
        <p><a class='ref km' id='km៣៥៦' href='#km៣៥៦'>៣៥៦</a>សម័យនោះ ព្រះបាទបសេនទិកោស ទ្រង់បង្គាប់រាជបុរសឲ្យចងពួកមហាជន ។ ជនពួកខ្លះគេចងដោយខ្សែ ជនពួកខ្លះគេចងដោយខ្នោះ ជនពួកខ្លះគេចងដោយច្រវាក់ ។ គ្រានោះ ពួកភិក្ខុច្រើនរូប ស្លៀកស្បង់ប្រដាប់បាត្រនិងចីវរ ក្នុងបុព្វណ្ហសម័យ ចូលទៅកាន់ក្រុងសាវត្ថី ដើម្បីបិណ្ឌបាត លុះត្រាចទៅបិណ្ឌបាតក្នុងក្រុងសាវត្ថីហើយ ត្រឡប់មកពីបិណ្ឌបាតវិញ ក្នុងវេលាក្រោយភត្ត ក៏នាំគ្នាចូលទៅគាល់ព្រះមានព្រះភាគ លុះចូលទៅដល់ ក្រាបថ្វាយបង្គំព្រះមានព្រះភាគ ហើយអង្គុយក្នុងទីសមគួរ ។ លុះភិក្ខុទាំងនោះ អង្គុយក្នុងទីសមគួរហើយ ក៏ក្រាបបង្គំទូលព្រះមានព្រះភាគដូច្នេះថា បពិត្រ​ព្រះអង្គដ៏ចម្រើន ក្នុងក្រុងសាវត្ថីឯណោះ ព្រះបាទបសេនទិកោសល បង្គាប់រាជបុរស ឲ្យចងពួកមហាជន ។ ជនពួកខ្លះគេចងដោយខ្សែ ជនពួកខ្លះគេចងដោយខ្នោះ ជនពួកខ្លះ គេចងដោយច្រវាក់ ។</p>
        <p><a class='ref km' id='km៣៥៧' href='#km៣៥៧'>៣៥៧</a>លំដាប់នោះ ព្រះមានព្រះភាគ ជ្រាបច្បាស់នូវសេចក្ដីនេះហើយ ទ្រង់​ត្រាស់ នូវគាថាទាំងនេះក្នុងវេលានោះថា</p>
        <p>ចំណងណា ធ្វើដោយដែកក្ដី កើតដោយឈើក្ដី កើតដោយស្មៅ ដំណេកទន្សាយក្ដី អ្នកប្រាជ្ញទាំងឡាយ មិនបានពោលនូវចំណងនោះ ថាមាំទេ សេចក្ដីអាឡោះអាល័យណា ប្រកបដោយសេចក្ដីត្រេកដ៏ក្រៃលៃង ក្នុងកែវ​មណី និងកុណ្ឌលផង ក្នុងកូននិងប្រពន្ធផង អ្នកប្រាជ្ញទាំងឡាយពោល​នូវចំណងនុ៎ះថាជាចំណងមាំ ជាគ្រឿងទាញសត្វឲ្យចុះ ក្នុងអបាយ ជាចំ​ណង​​​ធូរ ប៉ុន្តែបុគ្គលស្រាយបានដោយក្រ អ្នកប្រាជ្ញទាំងឡាយ រមែងកាត់នូវ​ចំណងនេះហើយ វៀរចេញស្រឡះ ជអ្នកលះបង់នូវកាមសុខមិនមាន​អាឡោះអាល័យ ។ </p>
        <p>ចប់ ទហរវគ្គ ទី ១ ។</p>
        <p>ឧទ្ទាននៃទហរវគ្គនោះ​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​ គឺ</p>
        <p>ទហរសូត្រ ១ បរិសសូត្រ ១ រាជសូត្រ ១ បិយសូត្រ ១ អត្តានរក្ខិតសូត្រ ១ អប្បកសូត្រ ១ អត្ថករណសូត្រ ១ មល្លិកា-សូត្រ ១ យញ្ញសូត្រ ១ ពន្ធនសូត្រ ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>