<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn18' lang='km'>
        <header>
            <ul>
            </ul>
            <h1>ជនវសភសូត្រទី ៥</h1>
        </header>
        <p><a class='ref km' id='km២៥' href='#km២៥'>២៥</a>ខ្ញុំបានស្តាប់ហើយយ៉ាងនេះ ។ សម័យមួយ ព្រះមានព្រះភាគ គង់​ក្នុងលំនៅដែលធើ្វដោយឥដ្ឋជិតនាទិកគ្រាម ។ សម័យនោះឯង ព្រះ​មាន​ព្រះភាគទ្រង់ព្យាករ ក្នុងកំណើតនៃបញ្ញានិងគតិនិងបុណ្យ ចំពោះ​ពួកជន​ដែល​ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាល កន្លង​ទៅ​យូរហើយ ក្នុងជនបទទាំងឡាយជុំវិញ គឺ កាសីជនបទ ១ កោសលជន​បទ ១ វជ្ជីជនបទ ១ មល្លជនបទ ១ ចេតិជនបទ ១ វិសជនបទ ១ កុរុជនបទ ១ បញ្ចាលជនបទ ១ មច្ឆជនបទ ១ សុរសេនជនបទ ១ ថា ជនឯណោះ ទៅកើតក្នុងទីឯណោះ ជនឯណោះទៅកើតក្នុងទីឯណោះ ពួកជនអ្នកនៅ ក្នុងនាទិកគ្រាម ជាង ៥០ នាក់ ជាអ្នកបម្រើព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ មានសភាពជាឧបបាតិកសត្វ បរិនិព្វាន​ក្នុងលោកនោះមានសភាវៈ មិនត្រឡប់ចាកលោកនោះ ព្រោះអស់ទៅនៃ​សំយោជនៈ​ទាំង ៥ ជាចំណែកខាងក្រោម ពួកជនអ្នកនៅក្នុងនាទិក​គ្រាម​ជាង ៩០ នាក់ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាល កន្លង​ទៅយូរហើយ ជាសកទាគាមិបុគ្គល នឹងមកកាន់លោកនេះម្តងទៀត ហើយ​ធើ្វនូវទីបំផុតនៃទុក្ខ ព្រោះអស់ទៅនៃសំយោជនៈ ៣ តែនៅមាន រាគៈ ទោសៈ មោហៈ ដែលស្រាលសើ្តង ពួកជនអ្នកនៅក្នុងនាទិកគ្រាម ជាង ៥០០ នាក់ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាល កន្លងទៅ យូរហើយ ជាសោតាបន្នបុគ្គល មានសភាវៈមិនធ្លាក់ទៅក្នុងអបាយ ជា​បុគ្គល​​ទៀង មានសម្ពោធិជាទីប្រព្រឹត្តទៅក្នុងខាងមុខ ព្រោះអស់ទៅនៃ​សំយោជនៈ ៣ ។</p>
        <p><a class='ref km' id='km២៦' href='#km២៦'>២៦</a>ពួកជនជាអ្នកបម្រើ ព្រះពុទ្ធ ព្រះធម៌ ព្រះសង្ឃ ដែលនៅក្នុង​នាទិកគ្រាមបានឮដំណឹងថា ព្រះមានព្រះភាគ ទ្រង់ព្យាករក្នុងកំណើតនៃ​បញ្ញា​និងគតិនិងបុណ្យ ចំពោះពួកជនដែលជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាល កន្លងទៅយូរហើយ ក្នុងជនបទទាំងឡាយជុំវិញ គឺ កាសីជនបទ ១ កោសលជនបទ ១ វជ្ជីជន បទ ១ មល្លជនបទ ១ ចេតិជនបទ ១ វិសជនបទ ១ កុរុជនបទ ១ បញ្ចាលជនបទ ១ មច្ឆជនបទ ១ សុរសេនជនបទ ​១​ ថា ជនឯណោះទៅកើតក្នុងទីឯណោះ ជនឯណោះ ទៅកើតក្នុងទីឯណោះ ពួកជនអ្នកនៅក្នុងនាទិកគ្រាមជាង ៥០ នាក់ ជាអ្នក​បម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ មាន​សភាព​ជាឱបបាតិកសត្វ បរិនិព្វានក្នុងលោកនោះមានសភាវៈ មិនត្រឡប់​ចាកលោកនោះ ព្រោះអស់ទៅនៃសំយោជនៈ ៥ ជាចំណែកខាងក្រោម ពួក​ជន​អ្នកនៅក្នុងនាទិកគ្រាមជាង ៩០ នាក់ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ ជាសកទាគាមិបុគ្គលនឹងមក​កាន់លោកនេះម្តងទៀត ហើយធើ្វនូវទីបំផុតនៃទុក្ខ ព្រោះអស់ទៅនៃ​សំយោជនៈ ៣ តែនៅមាន រាគៈ ទោសៈ មោហៈ ស្រាលស្តើង ពួកជន​អ្នក​នៅក្នុងនាទិកគ្រាមជាង ៥០០ នាក់ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ​ ធើ្វមរណកាលកន្លងទៅយូរហើយ ជាសោតាបន្នបុគ្គល មាន​សភាវៈ​មិន​ធ្លាក់​ទៅក្នុងអបាយ ជាបុគ្គលទៀង មានសម្ពោធិជាទី​ប្រព្រឹត្ត​ទៅក្នុងខាងមុខ ព្រោះ​​​​​អស់​ទៅ នៃសំយោជនៈ ៣ ។ ពួកជនអ្នកនៅក្នុងនា​ទិកគ្រាម ជាអ្នក​បម្រើ ព្រះពុទ្ធ ព្រះធម៌ ព្រះសង្ឃ បានស្តាប់បញ្ហាព្យាករណ៍ របស់​ព្រះ​មាន​ព្រះភាគហើយ ក៏មានចិត្តត្រេកអររីករាយ កើតបីតិ​សោមនស្ស​​​ឡើងដោយ​ដំណើរ​នៃអនាគាមិបុគ្គលជាដើមនោះ ។</p>
        <p><a class='ref km' id='km២៧' href='#km២៧'>២៧</a>ព្រះអានន្ទមានអាយុបានឮថា ព្រះមានព្រះភាគ ទ្រង់ព្យាករ​ក្នុងកំណើតនៃបញ្ញានិងគតិនិងបុណ្យ ចំពោះពួកជន​ ដែលជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ ក្នុងជនបទ​ទាំងឡាយជុំវិញ គឺ កាសីជនបទ ១ កោសលជនបទ ១ វជ្ជីជនបទ ១ មល្លជនបទ ១ ចេតិជនបទ ១ វិសជនបទ ១ កុរុជនបទ ១ បញ្ចាលជនបទ ១ មច្ឆជនបទ ១ សុរសេនជនបទ​ ១​ ថា ជនឯណោះ ទៅកើតក្នុងទីឯណោះ ជនឯណោះទៅកើតក្នុងទីឯណោះ ពួកជនអ្នកនៅក្នុងនាទិកគ្រាមជាង ៥០ នាក់ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅ​យូរ​ហើយ មានសភាពជាឱបបាតិកសត្វ បរិនិព្វានក្នុងលោកនោះមានសភាវៈ​មិនត្រឡប់ចាកលោកនោះ ព្រោះអស់ទៅនៃសំយោជនៈ ៥ ជាចំណែកខាង​ក្រោម ពួកជនអ្នកនៅក្នុងនាទិកគ្រាមជាង ៩០ នាក់ ជាអ្នកបម្រើព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ ជាសកទាគាមិបុគ្គល នឹងមកកាន់លោកនេះទៀត ហើយធើ្វនូវទីបំផុតនៃទុក្ខ ព្រោះអស់ទៅនៃ​សំយោជនៈ ៣ តែនៅមាន រាគៈ ទោសៈ មោហៈ ស្រាលស្តើង ពួកជនអ្នក​នៅ​ក្នុងនាទិកគ្រាមជាង ៥០០ នាក់ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ​ ធើ្វមរណកាលកន្លងទៅយូរហើយ ជាសោតាបន្នបុគ្គលមាន សភាវៈ​មិន​ធ្លាក់ទៅក្នុងអបាយ ជាបុគ្គលទៀងមានសម្ពោធិជាទីប្រព្រឹត្តទៅក្នុងខាងមុខ ព្រោះអស់ទៅនៃសំយោជនៈ ៣ ពួកជនអ្នកនៅក្នុងនា​ទិកគ្រាម ជាអ្នកបម្រើ ព្រះពុទ្ធ ព្រះធម៌ ព្រះសង្ឃ បានស្តាប់បញ្ហាព្យាករណ៍របស់​ព្រះមាន​ព្រះ​ភាគ ហើយក៏មានចិត្តត្រេកអររីករាយ កើតបីតិសោមនស្សឡើង ដោយ​ដំណើរ​​នៃអនាគាមិបុគ្គល ជាដើមនោះ ។ គ្រានោះ ព្រះអានន្ទមានអាយុ មាន​សេចក្តីត្រិះរិះថា ពួកជនអ្នកនៅក្នុងមគធជនបទទាំងនេះ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ មានចំនួនច្រើននាក់ផង​ ជាអ្នកដឹងរាត្រីយូរផង ធើ្វមរណកាលកន្លងទៅយូរហើយ ដែនអង្គៈ និង ដែនមគធៈ ហាក់ដូចជា​សូន្យ ចាកមនុស្សអ្នកមគធៈ ដែលជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ ជនទាំងនោះ សុទ្ធតែជាអ្នកជ្រះថ្លា ក្នុង​ព្រះពុទ្ធ ព្រះធម៌ ព្រះសង្ឃ ទាំងធើ្វនូវការបំពេញកិច្ចក្នុងសីល ជនទាំង​នោះ ធើ្វមរណកាលកន្លងទៅយូរហើយ ព្រះមានព្រះភាគ មិនបាន​ព្យាករ​ឡើយ ប្រសិនបើទ្រង់ ព្យាករនូវជនទាំងនោះដោយប្រពៃហើយ ជន​ច្រើន​​​​នាក់គប្បី​ជ្រះថ្លា គប្បីទៅកាន់សុគតិ ដោយសេចក្តីជ្រះថ្លានោះ ចំណែក​​​​ខាង​ព្រះបាទ​មាគធសេនិយពិម្ពិសារនេះ ព្រះអង្គជាធម្មិកធម្មរាជ ទ្រង់បាន​ធើ្វប្រយោជន៍​ឲ្យ​ដល់ពួកព្រាហ្មណ៍ នឹងគហបតី អ្នកនៅក្នុង​និគម​ជនបទ បានឮថា ពួក​មនុស្ស​និយាយសរសើរព្រះរាជានោះថា ព្រះរាជា​នោះ ជា​ធម្មិកធម្មរាជ ទ្រង់​ធើ្វសេចក្តីសុខឲ្យដល់យើងទាំងឡាយ យ៉ាងនេះ​ហើយ ទ្រង់ទិវង្គតទៅ យើង​ទាំងឡាយក៏នៅជាសុខសប្បាយ ក្នុងដែនរបស់​ព្រះ​រាជា​នោះជាធម្មិក​-ធម្មរាជ​យ៉ាងនេះ ព្រះរាជានោះទ្រង់ជ្រះថ្លា ក្នុងព្រះ​ពុទ្ធ ព្រះធម៌ ព្រះសង្ឃ​ ទ្រង់ធើ្វនូវការបំពេញកិច្ចក្នុងសីល បានឮថា ពួកមនុស្ស​នាំគ្នានិយាយ​យ៉ាង​នេះថា ព្រះបាទមាគធសេនិយពិម្ពសារ ព្រះ​អង្គ​តែង​មាន​ព្រះរាជឱង្ការ សរ​-សើរព្រះមានព្រះភាគ ដរាបដល់មរណកាល ហើយ​ទ្រង់​ទិវង្គតទៅដូច្នេះ លុះ​ព្រះ​រាជានោះទ្រង់ទិវង្គត កន្លងទៅយូរ​ហើយ ព្រះមាន​ព្រះភាគ មិនទ្រង់​ព្យាករ​សោះ ប្រសិនបើទ្រង់ព្យាករ នូវព្រះរាជានោះ​ ដោយ​ប្រពៃហើយ ជន​ច្រើន​នាក់គប្បីជ្រះថ្លា គប្បីទៅកាន់​សុគតិដោយ សេចក្តី​ជ្រះ​ថ្លា​នោះ សម្ពោ-​ធិញ្ញាណ​​​របស់ព្រះមានព្រះភាគ រមែង​មាននៅក្នុងពួកជន ដែល​នៅក្នុង​ដែន​មគធៈ កាលបើសម្ពោធិញ្ញាណ របស់ព្រះមានព្រះភាគ មាននៅក្នុងពួកជន​ដែល​នៅក្នុងដែន​មគធៈណា​ហើយហេតុអ្វី ព្រះមាន​ព្រះ​ភាគ​មិនទ្រង់ព្យាករ ក្នុងកំណើត​នៃបញ្ញា នឹងគតិនឹងបុណ្យ ចំពោះពួកជន អ្នកនៅក្នុងដែន​មគធៈ​នោះ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វ​មរណកាល កន្លង​ទៅ​យូរហើយ បើព្រះមាន​ព្រះភាគមិនទ្រង់ព្យាករ ក្នុង​កំណើត​នៃបញ្ញា​និង​គតិ​និងបុណ្យ ចំពោះ​ពួកជន អ្នកនៅក្នុងដែនមគធៈ ជា​អ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ​នោះទេ ពួកជន​ដែល​នៅ​ក្នុងដែនមគធៈ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ក៏កើត​មាន​សេចក្តី​តូចចិត្ត ដោយ​ហេតុនោះពុំខាន ពួកជនដែល​នៅក្នុងដែន មគធៈ ជា​អ្នក​​បម្រើព្រះពុទ្ធ ព្រះធម៌ ព្រះសង្ឃ កើតមាន​សេចក្តី​តូចចិត្ត​ ដោយ​ហេតុ​ណា ហេតុអ្វីបានជា​ព្រះមានព្រះភាគ មិនទ្រង់​ព្យាករ​ចំពោះ​ពួកជននោះ ដោយ​ហេតុនោះ​សោះ ។ ព្រះអានន្ទមានអាយុ ប្រារព្ធ នូវពួកជន អ្នកនៅ​ក្នុង​ដែនមគធៈ ជាអ្នកបម្រើព្រះពុទ្ធ ព្រះធម៌ ព្រះសង្ឃ ហើយពិចារណា​នូវ​ហេតុ​នេះ ក្នុងទី​ស្ងាត់​តែម្នាក់ឯង លុះក្រោកឡើងក្នុង​បច្ចូសសម័យនៃរាត្រី ក៏​ចូល​ទៅគាល់​ព្រះមានព្រះភាគ លុះចូលទៅ​ដល់​ហើយ ថ្វាយបង្គំ​ព្រះ​មាន​ព្រះភាគ អង្គុយ​ក្នុង​ទីដ៏សមគួរ ។ លុះព្រះអានន្ទ​មានអាយុ អង្គុយក្នុង​ទី​ដ៏​សម​គួរហើយ ក៏ក្រាបបង្គំទូល ព្រះមានព្រះភាគ ដូច្នេះថា បពិត្រ​ព្រះ​អង្គដ៏​ច​ម្រើន ខ្ញុំ​ព្រះ​អង្គ បានឮដូច្នេះថា ព្រះមានព្រភាគ ទ្រង់ព្យាករ ក្នុងកំណើត នៃបញ្ញានិងគតិនិងបុណ្យ ចំពោះពួកជនជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វមរណកាល កន្លងទៅយូរហើយ ក្នុងជនបទទាំងឡាយជុំវិញ គឺ កាសី​ជនបទ ១ កោសលជនបទ ១ វជ្ជីជនបទ ១ មល្លជនបទ ១ ចេតិជនបទ ១ វិសជន​បទ ១ កុរុជនបទ ១ បញ្ចាលជនបទ ១ មច្ឆជនបទ ១ សុរសេនជន-​បទ​ ១​ ថា ជនឯណោះទៅកើតក្នុង​​ទីឯណោះ ជនឯណោះ ទៅកើតក្នុង​ទីឯណោះ ពួកជនអ្នក​នៅ​ក្នុងនាទិកគ្រាមជាង ៥០ នាក់ ជាអ្នក​បម្រើ​ព្រះពុទ្ធ ព្រះធម៌ ព្រះសង្ឃ ធើ្វ​មរណកាល កន្លងទៅយូរហើយ មានសភាព​ជា​​​ឱបបាតិកសត្វ ហើយ​បរិនិព្វាន​​​ក្នុងលោកនោះ មានសភាវៈមិនត្រឡប់​ចាក​លោកនោះ ព្រោះអស់​ទៅនៃសំយោជនៈ ៥ ជាចំណែកខាងក្រោម ពួក​ជនអ្នកនៅក្នុង​នាទិក​គ្រាម​ជាង ៩០ នាក់ ជាអ្នកបម្រើព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លងទៅយូរហើយ ជាសកទាគាមិបុគ្គលនឹងមក​កាន់​លោកនេះម្តងទៀត ហើយធើ្វនូវទីបំផុតនៃទុក្ខបាន ព្រោះអស់ទៅនៃ​សំយោជនៈ ៣ តែនៅមាន រាគៈ ទោសៈ មោហៈ ស្រាលស្តើង ពួកជនអ្នក​នៅក្នុងនាទិកគ្រាមជាង ៥០០ នាក់ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ​ ធើ្វមរណកាលកន្លង​ទៅយូរ​ហើយ ជាសោតាបន្នបុគ្គល មានសភាវៈ​មិន​ធ្លាក់​ទៅ​ក្នុងអបាយ ជាបុគ្គល​ទៀងមានសម្ពោធិជាទីប្រព្រឹត្តទៅ ក្នុងខាងមុខ ព្រោះ​​​​​អស់ទៅនៃ​សំយោជនៈ​ ៣ ពួកជនអ្នកនៅក្នុងនា​ទិកគ្រាម ជាអ្នក​បម្រើ ព្រះពុទ្ធ ព្រះធម៌ ព្រះសង្ឃ បានស្តាប់បញ្ហាព្យាករណ៍ របស់ព្រះ​មាន​ព្រះភាគ ហើយក៏មានចិត្ត​ត្រេកអរ​រីករាយ កើតបីតិសោមនស្សឡើងដោយ​ដំណើរ​នៃ អនាគាមិបុគ្គលជាដើម​នោះ បពិត្រព្រះអង្គដ៏ចម្រើន ពួក​ជន​អ្នក​នៅ​ក្នុងមគធជនបទទាំងនេះ ជា​អ្នក​​​​បម្រើព្រះពុទ្ធ ព្រះធម៌ ព្រះសង្ឃ មាន​ចំនួន​ច្រើននាក់ផង​ ជាអ្នកដឹង​រាត្រីយូរផង ធើ្វមរណកាលកន្លងទៅ​យូរ​ហើយ ដែនអង្គៈនិងដែនមគធៈ ហាក់ដូចជាសូន្យចាកពួកជន​អ្នកដែន​មគធៈ ជាអ្នកបម្រើព្រះពុទ្ធ ព្រះធម៌ ព្រះសង្ឃ ធើ្វមរណកាលកន្លង​ទៅយូរហើយ បពិត្រព្រះអង្គដ៏ចម្រើន ពួក​ជននោះសុទ្ធតែជាអ្នក ជ្រះថ្លា​ក្នុង​​ព្រះពុទ្ធ ព្រះធម៌ ព្រះសង្ឃ ទាំងធើ្វ​នូវ​ការបំពេញកិច្ចក្នុងសីល ពួកជន​នោះ ធើ្វ​មរណ​កាលកន្លងទៅយូរហើយ ព្រះមានព្រះភាគ មិនទាន់បាន​ទ្រង់ព្យាករសោះ ប្រសិន​បើទ្រង់ព្យាករ នូវពួកជននោះ ដោយប្រពៃហើយ ជនច្រើននាក់ គប្បី​ជ្រះថ្លា គប្បីទៅ​កាន់​សុគតិ ដោយសេចក្តីជ្រះថ្លានោះ បពិត្រ​ព្រះអង្គ​ដ៏​ចម្រើន ចំណែកព្រះបាទ​មាគធសេនិយពិម្ពិសារនេះ ព្រះ​អង្គ​ជា​ធម្មិក​ធម្ម​-រាជ ទ្រង់ធើ្វនូវប្រយោជន៍ឲ្យ ដល់ពួកព្រាហ្មណ៍និង​គហបតី​អ្នកនៅ​ក្នុង​និគម​និង​​​ជនបទដែរ បានឮថា ពួក​​​មនុស្ស និយាយសរសើរព្រះ​រាជា​នោះថា ព្រះរាជានោះជាធម្មិកធម្មរាជ ទ្រង់ធើ្វនូវសេចក្តីសុខ ឲ្យដល់យើង​ទាំងឡាយ​​​​​យ៉ាង​នេះ ហើយទ្រង់ទិវង្គតទៅ យើងទាំងឡាយ ក៏នៅជាសុខ សប្បាយ​ក្នុងដែនរបស់ព្រះរាជានោះ ជាធម្មិក​ធម្មរាជយ៉ាងនេះ បពិត្រព្រះ​អង្គដ៏​ចម្រើន ព្រះរាជានោះក៏ជ្រះថ្លា ក្នុង​ព្រះពុទ្ធ ព្រះធម៌ ព្រះសង្ឃ​ ទ្រង់ធើ្វ​នូវការ​បំពេញកិច្ចក្នុងសីលដែរ បានឮថា មនុស្ស​​ទាំងឡាយ នាំគ្នានិយាយ​យ៉ាង​នេះថា ព្រះបាទមាគធសេនិយពិម្ពិសារ តែងមានព្រះរាជឱង្ការ​សរសើរ​​​ព្រះមាន​ព្រះភាគ ដរាបដល់មរណ កាលហើយទ្រង់ទិវង្គត​ទៅដូច្នេះ លុះ​ព្រះរាជានោះ ទ្រង់ទិវង្គតកន្លង​ទៅយូរ​ហើយ ព្រះមានព្រះភាគ មិនទាន់​ទ្រង់ព្យាករឡើយ ប្រសិនបើទ្រង់​ព្យាករ​ព្រះរាជានោះ​ ដោយប្រពៃហើយ ជនច្រើននាក់ គប្បីជ្រះថ្លា គប្បីទៅ​កាន់​សុគតិ ដោយសេចក្តីជ្រះថ្លានោះពុំ​ខាន បពិត្រព្រះអង្គដ៏ចម្រើន សម្ពោធិ​ញ្ញាណ​ របស់ព្រះមានព្រះភាគ រមែង​មាននៅក្នុងពួកជនអ្នកនៅក្នុងដែន​មគធៈ បពិត្រព្រះអង្គដ៏ចម្រើន កាលបើ​សម្ពោធិញ្ញាណ របស់ព្រះមាន​ព្រះភាគ មាននៅក្នុងពួកជន​អ្នកនៅក្នុងដែន​មកធៈ ណាហើយ ហេតុអ្វី ក៏ព្រះមានព្រះភាគ មិនទ្រង់ព្យាករ ក្នុងកំណើត​នៃ​​បញ្ញា​​និងគតិនិងបុណ្យ ចំពោះពួកជន អ្នកនៅក្នុងដែនមគធៈ ជាអ្នក​បម្រើព្រះពុទ្ធ ព្រះធម៌ ព្រះសង្ឃ ធើ្វមរណកាល កន្លងទៅយូរហើយនោះ បពិត្រព្រះអង្គដ៏​ចម្រើន បើព្រះមានព្រះភាគទ្រង់ព្យាករ ក្នុងកំណើត​នៃ​បញ្ញា និងគតិ និងបុណ្យ ចំពោះពួកជនអ្នកនៅក្នុងដែនមគធៈ ជាអ្នក​បម្រើព្រះពុទ្ធ ព្រះធម៌ ព្រះសង្ឃ ធើ្វមរណកាល កន្លងទៅយូរហើយនោះទេ ពួកជនអ្នកនៅក្នុងដែនមគធៈ ជាអ្នកបម្រើព្រះពុទ្ធ ព្រះធម៌ ព្រះសង្ឃ ក៏​កើត​មាន​សេចក្តីតូចចិត្ត ដោយ​ហេតុ​នោះពុំខាន ពួកជនអ្នកនៅក្នុងដែនមគធៈ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ កើតមានសេចក្តីតូចចិត្ត​ ដោយ​ហេតុណា ហេតុអ្វី បាន​ជាព្រះមានព្រះភាគ មិនទ្រង់ព្យាករ ចំពោះពួកជន​នោះ ដោយហេតុនោះ ។ ព្រះអានន្ទមានអាយុ ប្រារព្ធពួកជន អ្នកនៅក្នុង​ដែន​​មគធៈ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វនូវវាចារៀបរាប់​នេះក្នុងទីចំពោះ​ព្រះភក្រ្ត​ព្រះមានព្រះភាគ ហើយក្រោក អំពីអាសនៈ ថ្វាយ​បង្គំលាព្រះមានព្រះភាគ ធើ្វប្រទក្សិណហើយចៀសចេញទៅ ។</p>
        <p><a class='ref km' id='km២៨' href='#km២៨'>២៨</a>កាលព្រះអានន្ទមានអាយុ ចេញទៅមិនយូរប៉ុន្មាន លំដាប់​នោះ ព្រះមានព្រះភាគ ទ្រង់ស្បង់និងបាត្រចីវរក្នុងបុព្វណ្ហសម័យ ទ្រង់ទៅ​កាន់​​​នាទិកគ្រាម ដើម្បីបិណ្ឌបាត លុះសេច្តទៅបិណ្ឌបាតក្នុងនាទិកគ្រាម​ហើយ ទ្រង់ត្រឡប់មកអំពីបិណ្ឌបាត ក្នុងកាលខាងក្រោយនៃភត្ត ទ្រង់លាង​ព្រះ​បាទ ហើយសេ្តចចូលទៅកាន់លំនៅ ដែលធើ្វដោយឥដ្ឋ ទ្រង់ប្រារព្ធពួក​ជន​អ្នកមគធៈ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វឲ្យជាប្រយោជន៍ ទ្រង់​ធើ្វទុកក្នុងព្រះហឫទ័យ ទ្រង់ពិចារណានូវហេតុ ទាំងអស់ដោយ​ព្រះ​ហឫទ័​យ ហើយគង់លើអាសនៈ ដែលគេក្រាលថ្វាយ​ ទ្រង់ព្រះចិន្តាថា ពួកជន​ដ៏-​ចម្រើន​​នោះ មានគតិយ៉ាងណា មានអភិសម្បរាយៈ (ភពខាងមុខ) យ៉ាង​ណា តថាគតក៏ដឹងនូវញាណគតិ និងអភិសម្បរាយៈ របស់ជន​ទាំង​នោះ យ៉ាងនោះដែរ ។ ពួកជនដ៏ចម្រើននោះ មានគតិយ៉ាងណា មាន​អភិ​សម្ប-​រាយៈ យ៉ាងណា ព្រះមានព្រះភាគ ទ្រង់បានឃើញ នូវពួកជនអ្នក​មគធៈ ជា​អ្នក​បម្រើព្រះពុទ្ធ ព្រះធម៌ ព្រះសង្ឃ យ៉ាងនោះដែរ ។ លំដាប់នោះ ព្រះ​មាន​ព្រះ​ភាគ ទ្រង់ចេញអំពីទីសម្ងំក្នុងសាយណ្ហសម័យ ទ្រង់ចេញអំពី​លំនៅ ដែល​​​ធើ្វដោយឥដ្ឋ ទៅគង់លើអាសនៈដែលគេក្រាលថ្វាយ នៅត្រង់​ម្លប់​នៃ​វិហារ ។</p>
        <p><a class='ref km' id='km២៩' href='#km២៩'>២៩</a>លំដាប់នោះ ព្រះអានន្ទមានអាយុ ចូលទៅគាល់ព្រះមាន​ព្រះភាគ លុះចូលទៅដល់ហើយ ក៏ថ្វាយបង្គំ ព្រះមានព្រះភាគ រួចអង្គុយ​ក្នុងទីដ៏សមគួរ ។ លុះព្រះអានន្ទមានអាយុ អង្គុយក្នុងទីដ៏សមគួរហើយ ទើប​​ក្រាបបង្គំទូល ព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ព្រះមាន​ព្រះភាគ ទ្រង់ឃើញនូវសេចក្តីស្ងប់រម្ងាប់ សម្បុរព្រះភក្រ្ត នៃព្រះ​មាន​ព្រះ​ភាគ រុងរឿងហួសប្រៀប ឥន្រ្ទិយក៏ជ្រះថ្លា យ៉ាងវិសេស បពិត្រ​ព្រះអង្គ​ដ៏ចម្រើន ក្នុងថៃ្ងនេះ ប្រហែលជា ព្រះមានព្រះភាគ ទ្រង់គង់នៅ ដោយ វិហារធម៌ដ៏ស្ងប់ ។ ព្រះមានព្រះភាគ​ ទ្រង់ត្រាស់ថា ម្នាលអានន្ទ អ្នកប្រារព្ធ​ពួកជនមគធៈ ជាអ្នកបម្រើព្រះពុទ្ធ ព្រះធម៌ ព្រះសង្ឃ ធើ្វនូវវាចា​រៀបរាប់ ចំពោះមុខតថាគត រួចក្រោកអំពីអាសនៈចេញទៅក្នុងកាលណា កាលនោះ តថាគត ក៏ត្រាច់ទៅបិណ្ឌបាត ក្នុងនាទិកគ្រាម លុះត្រឡប់មកពី​បិណ្ឌបាត ក្នុងកាលខាងក្រោយនៃភត្ត លាងបាទាហើយចូលទៅកាន់លំនៅ ដែលធើ្វ​ដោយឥដ្ឋ បានប្រារព្ធពួកជនអ្នកមគធៈ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធើ្វឲ្យជាប្រយោជន៍ ធើ្វទុកក្នុងចិត្ត ពិចារណា នូវហេតុ​ទាំង​អស់​ដោយចិត្តដែរ​ ហើយអង្គុយលើអាសនៈដែលគេក្រាលគិតថា ពួកជនដ៏​ចម្រើន​នោះ មានគតិយ៉ាងណា មានអភិសម្បរាយៈយ៉ាងណា តថាគត​ ក៏​ដឹងគតិ និងអភិសម្បរាយៈ របស់ជនទាំងនោះ យ៉ាងនោះដែរ ម្នាលអានន្ទ ពួកជនដ៏ចម្រើននោះ មានគតិយ៉ាងនណា មានអភិសម្បរាយៈ យ៉ាងណា តថាគត បានឃើញពួកជនអ្នកមគធៈ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ យ៉ាងនោះដែរ ម្នាលអានន្ទ​ ស្រាប់តែមានយក្ស មានខ្លួន​កំបាំង​បាត់ មកស្រែកបន្លឺសំឡេងថា បពិត្រព្រះមានព្រះភាគ ខ្ញុំព្រះ​អង្គ​ ឈ្មោះ​​ជនវសភៈ បពិត្រព្រះសុគត ខ្ញុំព្រះអង្គ ឈ្មោះជនវសភៈ ម្នាលអានន្ទ ក្នុងកាល​មុនអំពីកាលនេះ អ្នកធ្លាប់បានឮឈ្មោះថា ជនវសភៈ យ៉ាងនេះ​ដែរ​ឬទេ ។ បពិត្រព្រះអង្គដ៏ចម្រើន ក្នុងកាលមុនអំពីកាលនេះ ខ្ញុំព្រះអង្គ មិន​ធ្លាប់បាន​ឮឈ្មោះថា ជនវសភៈ យ៉ាងនេះទេ បពិត្រព្រះអង្គដ៏ចម្រើន រោម​របស់ខ្ញុំ​ព្រះអង្គ ក៏ព្រឺព្រួចឡើង ព្រោះបានឮឈ្មោះថា ជនវសភៈ ដូច្នេះ បពិត្រ​​ព្រះអង្គដ៏ចម្រើន ខ្ញុំព្រះអង្គ មានសេចក្តីត្រិះរិះ ដូច្នេះថា យក្សនោះ មិនមែន​ជាយក្សថោកថយឡើយ មានឈ្មោះថា ជនវសភៈ មានសភាព​យ៉ាង​នេះ ជាឈ្មោះដែលគេបញ្ញត្តហើយដោយល្អ ។ ម្នាលអានន្ទ សូរសព្ទ​សំឡេង​កើត​ប្រាកដហើយក្នុងចន្លោះ យក្សមានសម្បុរដ៏លើស លប់មក​ប្រាកដ ក្នុងទី​ចំពោះ​មុខតថាគត ស្រែកបន្លឺនូវសំឡេងជាគម្រប់ពីរដងថា បពិត្រ​ព្រះមាន​ព្រះភាគ ខ្ញុំព្រះអង្គ ឈ្មោះពិម្ពិសារៈ បពិត្រព្រះសុគត ខ្ញុំព្រះ​អង្គ ឈ្មោះ​ពិម្ពិសារៈ បពិត្រព្រះអង្គដ៏ចម្រើន ឥឡូវខ្ញុំព្រះអង្គ បាននូវ​កំណើត​ជាគម្រប់ ៧ នេះ ជាមួយនឹងមហារាជ ឈ្មោះវេស្សវ័ណ លុះខ្ញុំ​ព្រះអង្គ ច្យុតអំពី​អត្តភាព​​​នេះទៅហើយ ទៅកើតជាសេ្តច ក្នុងពួកមនុស្ស ។</p>
        <p><a class='ref km' id='km៣០' href='#km៣០'>៣០</a>ខ្ញុំព្រះអង្គ ច្យុតចាកទេវលោកនេះ ៧ ដង ច្យុត​ចាក មនុស្សលោកនោះ ៧ ដង អន្ទោលទៅ​មក​ត្រូវជា ១៤ ដង ពីដើមខ្ញុំព្រះអង្គ ធ្លាប់នៅក្នុង​លំ​នៅ​ណា ខ្ញុំព្រះអង្គ ក៏ស្គាល់ច្បាស់នូវលំនៅនោះ ។</p>
        <p>បពិត្រព្រះអង្គដ៏ចម្រើន ខ្ញុំព្រះអង្គ​ ជាបុគ្គលមិនធ្លាក់ចុះ ដឹងច្បាស់នូវ​ដំណើរមិនធ្លាក់ចុះអស់កាលជាអងែ្វង ទាំងសេចក្តីប៉ុនប៉ងរបស់ខ្ញុំព្រះអង្គ ដើម្បី​​សកទាគាមិមគ្គ ក៏តាំងនៅល្អ ។ ជនវសភយក្សក្រាបទូលថា បពិត្រ​ព្រះអង្គដ៏ចម្រើន ខ្ញុំព្រះអង្គ ជាបុគ្គលមិនធ្លាក់ចុះ ដឹងច្បាស់នូវដំណើរមិន​ធ្លាក់​ចុះ អស់កាលជាអងែ្វងដូច្នេះក្តី ក្រាបទូលថា សេចក្តីប៉ុនប៉ងរបស់ខ្ញុំ​ព្រះ​អង្គ ដើម្បីសកទាគាមិមគ្គ ក៏តាំងនៅល្អដូច្នេះក្តី ជនវសភយក្សមាន​អាយុ បានឈ្មោះថា ស្គាល់នូវកិរិយាត្រាស់ដឹង នូវគុណវិសេស ដ៏លើសលប់ មានសភាពយ៉ាងនេះ ព្រោះហេតុណា ហេតុនេះជាអស្ចារ្យ របស់ជន វសភយក្សមានអាយុ ហេតុនេះ ជាហេតុចមែ្លករបស់ ជនវសភយក្សមាន​អាយុ ។ ជនវសភយក្ស ក្រាបបង្គំទូលថា បពិត្រព្រះមានព្រះភាគ ខ្ញុំព្រះអង្គ មិនមែនជាខាងក្រៅសាសនា របស់ព្រះអង្គទេ បពិត្រព្រះសុគត ខ្ញុំព្រះ​អង្គ​មិនមែនជាខាងក្រៅសាសនា របស់ព្រះអង្គទេ បពិត្រព្រះអង្គដ៏ចម្រើន ខ្ញុំ​ព្រះអង្គ បានជ្រះថ្លា ចំពោះព្រះមានព្រះភាគ ដោយពិតជាដំបូង​ក្នុង​ថៃ្ងណា បពិត្រព្រះអង្គដ៏ចម្រើន តាំងអំពីថៃ្ងនោះជាដើម ខ្ញុំព្រះអង្គ ជា​បុគ្គល​​មិនធ្លាក់ចុះ ដឹងច្បាស់នូវដំណើរមិនធ្លាក់ចុះអស់កាលជាអងែ្វង ទាំង​សេចក្តី​ប៉ុនប៉ង របស់ខ្ញុំព្រះអង្គ ដើម្បីសកទាគាមិមគ្គក៏តាំងនៅល្អ បពិត្រព្រះអង្គ​ដ៏​ចម្រើន វេស្សវណមហារាជ ប្រើខ្ញុំព្រះអង្គទៅក្នុង​សម្នាក់​វិរូឡ្ហកមហារាជ ដោយ​​​កិច្ចនីមួយក្នុងថៃ្ងនេះ ខ្ញុំព្រះអង្គបានឃើញព្រះមាន​ព្រះ​ភាគ ទ្រង់​ចូល​ទៅ​កាន់លំនៅដែលធើ្វដោយឥដ្ឋ​ ត្រង់ពាក់កណ្តាលផ្លូវ​ ទ្រង់ប្រារព្ធពួក​ជន​អ្នក​មគធៈ ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ហើយធើ្វឲ្យ​ជា​ប្រយោជន៍ ធើ្វទុកក្នុងព្រះហឫទ័យ ពិចារណានូវហេតុ​ទាំង​អស់ ដោយ​ព្រះ​ហឫទ័យ ហើយទ្រង់គង់នៅ ទ្រង់ព្រះចិន្តាថា អ្នកដ៏ចម្រើន​ទាំងនោះ មាន​គតិយ៉ាងណា មានអភិសម្បរាយៈយ៉ាងណា តថាគត ក៏ដឹង​នូវគតិ និង​អភិសម្បរាយៈ របស់ជនទាំងនោះ យ៉ាងនោះដែរ បពិត្រព្រះអង្គ​ដ៏ចម្រើន ពាក្យណា ដែលខ្ញុំព្រះអង្គ បានទទួល គឺបានស្តាប់ ក្នុងទីចំពោះ​ព្រះភក្រ្ត នៃ​ព្រះវេស្សវណមហារាជ ទ្រង់មានព្រះបន្ទូល ក្នុងពពួកបរិស័ទ​នោះថា អ្នក​ដ៏​ចម្រើន​ទាំងនោះ មានគតិយ៉ាងណា មានអភិសម្បរាយៈ​យ៉ាង​ណា ដូច្នេះ ពាក្យ​នេះជាអស្ចារ្យដែរ បពិត្រព្រះអង្គដ៏ចម្រើន ខ្ញុំព្រះអង្គ មានសេចក្តី​ត្រិះរិះដូច្នេះថា អាត្មាអញ នឹងបានឃើញ ព្រះមានព្រះភាគ នឹងបាន​ក្រាប​ទូល​ពាក្យនេះ ចំពោះព្រះមានព្រះភាគផង បពិត្រព្រះអង្គ​ដ៏ចម្រើន ហេតុ​ទាំង​ពីរ នេះឯងដែលជាហេតុនាំឲ្យខ្ញុំព្រះអង្គ បានចូលមក​ឃើញ ព្រះមាន​ព្រះភាគ បពិត្រព្រះអង្គដ៏ចម្រើន ថៃ្ងពីមុន ៗ មកពួកទេវតាទាំងអស់ ដែល​ឋិត​នៅក្នុងឋានតាវត្តិង្ស អង្គុយប្រជុំគ្នាក្នុងរោងសុធម្មា ក្នុង​រាត្រី មាន​ព្រះចន្ទពេញវង់ ជាថៃ្ងជិតចូលវស្សា គឺថៃ្ងឧបាសថទី​ ១៥ ទាំង​ទេវបរិស័ទជា ច្រើនអង្គុយត្រៀបត្រាជុំវិញ មហារាជទាំង ៤ ក៏គង់នៅគ្រប់​ទិសទាំង ៤ គឺ មហា​រាជ ឈ្មោះធតរដ្ឋៈ គង់ក្នុងទិសខាងកើត បែរព្រះភក្រ្ត ទៅទិស​ខាង​លិច មានពួកទេវតា ចោមរោមជាបរិវារ មហារាជ ឈ្មោះ​វិរូឡ្ហកៈ​គង់​ក្នុង​ទិស​ខាង​ត្បូង បែរព្រះភក្រ្តទៅទិសខាងជើង មានពួកទេវតា ចោមរោមជាបរិវារ មហារាជ ឈ្មោះវិរូបក្ខៈ គង់ក្នុងទិសខាងលិច បែរព្រះ​ភក្រ្ត ទៅទិសខាងកើត មានពួកទេវតា ចោមរោមជាបរិវារ មហារាជ​ឈ្មោះ​វេស្សវ័ណ គង់ក្នុង​ទិ​ស​ខាង​ជើង បែរព្រះភក្រ្ត ទៅទិសខាងត្បូង មានពួក​ទេវតា ចោមរោមជាបរិវារ បពិត្រព្រះអង្គដ៏ចម្រើន ពួកទេវតាដែលនៅក្នុងឋានតាវត្តិង្សទាំងអស់ អង្គុយ​​​​​ប្រជុំគ្នា ក្នុងរោងសុធម្មា ទាំងទេវបរិសទ្យជា​ច្រើន ក៏អង្គុយ​ត្រៀបត្រាជុំវិញ មហារាជទាំង ៤ ក៏គង់ក្នុងទិសទាំង ៤ នេះជាអាសនៈ របស់មហារាជទាំង ៤ នោះ ឯអាសនៈរបស់យើងទាំងឡាយ នៅខាងក្រោយ បពិត្រព្រះអង្គដ៏​ចម្រើន ពួកទេវតាណា បានប្រព្រឹត្ត​ព្រហ្មចរិយ​ធម៌ ក្នុងសម្នាក់ នៃព្រះ​មាន​ព្រះភាគ ហើយទៅកើតក្នុងពួកទេ​វតា ដែលនៅក្នុងឋានតាវត្តិង្ស ក្នុងកាល​ឥឡូវ​នេះ ពួកទេវតានោះ រមែងរុង​រឿងជាងពួកទេវតាឯទៀត ដោយសម្បុរ​ផង ដោយយសផង បពិត្រព្រះអង្គ​ដ៏ចម្រើន ព្រោះហេតុនោះ បានឮថា ពួកតាវត្តិង្សទេវតា មានចិត្តត្រេកអរ រីករាយ កើតបីតិសោមនស្សឡើងថា អើហ្ន៎ ពួកទិព្វកាយ នៅបរិបូណ៌ ពួក​អសុរកាយ សាបសូន្យទៅ បពិត្រ​ព្រះ​អង្គ​ដ៏ចម្រើន គ្រានោះឯង ព្រះឥន្ទជា​ធំ​​ជាងទេវតាទាំងឡាយ ជ្រាបនូវ​សេចក្តី​​ជ្រះថ្លា របស់ពួកតាវត្តិង្ស​ទេវតា​ហើយ ក៏អនុមោទនាដោយគាថា ទាំងឡាយនេះថា៖</p>
        <p><a class='ref km' id='km៣១' href='#km៣១'>៣១</a>អើហ្ន៎ ទេវតាទាំងឡាយ ដែលនៅក្នុង​ឋាន​តាវត្តិង្ស ព្រមទាំងព្រះឥន្ទ នម​ស្ការចំពោះព្រះ​តថាគត​​ផង ចំពោះព្រះធម៌ ជាធម៌ដ៏ល្អផងតែង ធើ្វ​ចិត្ត​​ឲ្យរីករាយ ។ ពួកតាវត្តិង្សទេវតា បានឃើញពួក​ទេវតាថ្មី ៗ ដែលមានសម្បុរកាយមានយស មកក្នុង​ទីនេះបាន ព្រោះប្រព្រឹត្តព្រហ្មចរិយធម៌ ក្នុងសម្នាក់​ព្រះសុគត ។ ពួកទេវតានោះ រុងរឿងជាងពួកទេវតា​ឯទៀត ដោយសម្បុរកាយ ដោយយសនិងអាយុ ពួក​សាវ័ករបស់ព្រះសម្ពុទ្ធ មានប្រាជ្ញាដូចជាផែនដី ជា​សាវ័កវិសេស បានចូលមកហើយ ក្នុងទីនេះ ។ ពួក​តាវត្តិង្សទេវតា ព្រមទាំងព្រះឥន្ទ នមស្ការ ចំពោះព្រះ​តថាគតផង​ ចំពោះព្រះធម៌ ជាធម៌ដ៏ល្អផង តែងធើ្វ​ចិត្ត​​ឲ្យត្រេកអរ ព្រោះឃើញហេតុនេះ ។</p>
        <p><a class='ref km' id='km៣២' href='#km៣២'>៣២</a>បពិត្រព្រះអង្គដ៏ចម្រើន ព្រោះហេតុនោះ បានឮថា ពួក​តាវត្តិង្សទេវតា ក៏រឹងរឹតតែមានចិត្តត្រេកអរ រីករាយ កើតបីតិសោមនស្ស​ឡើងថា អើហ្ន៎ ពួកទិព្វកាយនៅបរិបូណ៌ ពួកអសុរកាយសាបសូន្យទៅ បពិត្រ​​​ព្រះអង្គដ៏ចម្រើន គ្រានោះពួក តាវត្តិង្សទេវតា អង្គុយប្រជុំគ្នា ក្នុងរោង​សុធម្មា ដោយប្រយោជន៍ណា ក៏គិតនូវប្រយោជន៍នោះ ប្រឹក្សានូវ​ប្រយោជន៍​​​នោះ (ជាមួយនឹងមហារាជទាំង ៤)​ មហារាជទាំង ៤ ដែលពួក​តាវត្តិង្សទេវតា បាននិយាយដាស់តឿន ក្នុងប្រយោជន៍នោះផង មហារាជ​ទាំង ៤ ដែលពួកតាវត្តិង្សទេវតា បាននិយាយប្រៀនប្រដៅ ក្នុងប្រយោជន៍​នោះផង ក៏ឋិតនៅលើអាសនៈទាំងឡាយរាល់ ៗ ខ្លួន មិនចៀសចេញ ទៅឡើយ ។</p>
        <p>សេ្តចទាំងនោះ ដែលទេវបុត្តទាំងនោះ បាននិយាយ​ដាស់​តឿនហើយ ក៏មានចិត្តជ្រះថ្លា ទទួលយកនូវ​ពាក្យ​​​​​​ប្រៀនប្រដៅ ហើយក៏ឋិតនៅលើអាសនៈ​របស់​ខ្លួន​ ។</p>
        <p><a class='ref km' id='km៣៣' href='#km៣៣'>៣៣</a>បពិត្រព្រះអង្គដ៏ចម្រើន គ្រានោះ ពន្លឺដ៏ធំទូលាយ កើត​ឡើង​ក្នុងទិសខាង​ជើង រស្មីមានប្រាកដហើយ កន្លងនូវទេវានុភាព របស់ពួកទេវតា បពិត្រព្រះអង្គដ៏ចម្រើន លំដាប់នោះ ព្រះឥន្ទជាធំ ជាងពួកទេវតា ត្រាស់​ហៅ​​នូវ​ពួកតាវត្តិង្សទេវតាមកថា ម្នាលគ្នាយើងទាំងឡាយនិមិត្ត​ទាំងឡាយ​ប្រាកដ​​ឡើង ពន្លឺកើតព្រម រស្មីមានប្រាកដដោយប្រការណា ព្រហ្មមុខជា​នឹង​​មានមកប្រាកដ ដោយប្រការនោះ ព្រោះថាពន្លឺកើតព្រម រស្មីមាន​ប្រាកដ​​​ដោយហេតុណា ហេតុនុ៎ះ ជាបុព្វនិមិត្តរបស់ព្រហ្មនាំឲ្យមានប្រាកដ ។</p>
        <p>និមិត្តទាំងឡាយ ប្រាកដឡើង ដោយប្រការណា ព្រហ្ម​មុខ ជានឹងមានមកប្រាកដ ដោយប្រការនោះ រស្មី​​​ដ៏ធំទូលាយ មានប្រាកដ នេះជាបុព្វនិមិត្តរបស់​ព្រហ្ម ។</p>
        <p><a class='ref km' id='km៣៤' href='#km៣៤'>៣៤</a>បពិត្រព្រះអង្គដ៏ចម្រើន គ្រានោះ ពួកតាវត្តិង្សទេវតា​អង្គុយ​លើអាសនៈទាំងឡាយ របស់ខ្លួនហើយគិតថា យើងទាំងឡាយនឹងដឹង​នូវ​រស្មីនេះ ផលនឹងមានដោយហេតុណា យើងទាំងឡាយ​ ស្គាល់ច្បាស់នូវ​ហេតុ​​នោះហើយសឹមទៅ ។ ឯមហារាជទាំង ៤ ក៏គង់អាសនៈ​ទាំងឡាយ​របស់​​ខ្លួន ដោយគិតថា យើងទាំងឡាយ នឹងដឹងនូវរស្មីនេះផលនឹងមាន​ដោយ​ហេតុណា យើងទាំងឡាយ​ ស្គាល់ច្បាស់នូវហេតុនោះ ហើយសឹមទៅ ។ ពួកតាវត្តិង្សទេវតា បានឮពាក្យនេះហើយ ក៏មូលគំនិតគ្នា នាំគ្នាឈប់ស្ងៀម​ដោយគិតថា យើងទាំងឡាយ នឹងដឹងនូវរស្មីនេះផលនឹងមានដោយហេតុ ណា យើងទាំងឡាយ ស្គាល់ច្បាស់នូវហេតុនោះ ហើយសឹមទៅ បពិត្រព្រះ​អង្គដ៏ចម្រើន ព្រហ្មឈ្មោះសនង្កុមារ មានមកប្រាកដ ដល់ពួកតាវត្តិង្សទេវតា ក្នុងកាលណា ក៏និមិ្មតអត្តភាពដ៏លើសលប់ មានមកប្រាកដក្នុងកាលនោះ បពិត្រព្រះអង្គដ៏ចម្រើន សម្បុរជាប្រក្រតីណា របស់ព្រហ្ម ដែលពួកទេវតា​មិនដែលឃើញ សម្បុរជាប្រក្រតីនោះ រមែងប្រាកដមក ក្នុងគន្លងចក្ខុ របស់​ពួកតាវត្តិង្សទេវតា បពិត្រព្រះអង្គដ៏ចម្រើន ព្រហ្មឈ្មោះសនង្កុមារ មានមក​ប្រាកដ​​ដល់ពួកតាវត្តិង្សទេវតា ក្នុងកាលណា ព្រហ្មនោះរុងរឿង​ជាងពួក​ទេវតាដទៃ ដោយសម្បុរផង​ ដោយយសផង ក្នុងកាលនោះ បពិត្រព្រះ​អង្គ​ដ៏ចម្រើន រូបដែលធើ្វពីមាស រមែងរុងរឿងជាងរាងកាយ របស់មនុស្ស ធម្មតា​​ដូចមេ្តចមិញ បពិត្រព្រះអង្គដ៏ចម្រើន សនង្កុមារព្រហ្ម មានមក​ប្រាកដ ដល់ពួកតាវត្តិង្សទេវតា ក្នុងកាលណា ព្រហ្មនោះ រុងរឿងជាងពួក​ទេវតាដទៃ ដោយសម្បុរផង ដោយយសផង ក្នុងកាលនោះដូច្នោះឯង បពិត្រ​ព្រះ​អង្គដ៏ចម្រើន សនង្កុមារព្រហ្ម មានមកប្រាកដ ដល់​ពួក​តាវត្តិង្ស​-ទេវតា​ក្នុងកាលណា ឥតមានទេវតាណាមួយ ក្នុងបរិស័ទនោះ សំពះ ឬ​ក្រោក​​​​​​​​ទទួល ឬអញ្ជើញដោយអាសនៈក្នុងកាលនោះឡើយ ពួកទេវតាទាំង​អស់​​ស្ងៀមព្រងើយ នាំគ្នាផ្គងអញ្ជលីអង្គុយលើបល័្លង្ក សនង្កុមារព្រហ្ម ប្រាថ្នា​ចង់អង្គុយលើបល័្លង្ក របស់ទេវតាណា ក៏អង្គុយលើបល័្លង្ក របស់ទេវតានោះ ភ្លាម បពិត្រព្រះអង្គដ៏ចម្រើន សនង្កុមារព្រហ្មអង្គុយលើបល័្លង្ករបស់​ទេវតា​ណា ទេវតានោះរមែងបាននូវសេចក្តីត្រេកអរលើសលប់ ទេវតានោះ រមែង​បាននូវសេចក្តីសោមនស្សដ៏លើសលប់ បពិត្រព្រះអង្គដ៏ចម្រើន ក្សត្រជា​សេ្តចដែលបានមុទ្ធាភិសេកហើយ ទើបនឹងអភិសេកហើយថ្មី ៗ សេ្តចនោះ​រមែងបាននូវសេចក្តីត្រេកអរដ៏លើសលប់ ដោយរាជសម្បត្តិ សេ្តចនោះ រមែង​​​​​​​ បាននូវសេចក្តីសោមនស្សដ៏លើសលប់ មានឧបមាដូចមេ្តចមិញ បពិត្រ​​​​​​​​​ព្រះអង្គដ៏ចម្រើន សនង្កុមារព្រហ្ម អង្គុយលើបល័្លង្ក របស់ទេវតាណា ទេវតានោះ រមែងបាននូវសេចក្តីត្រេកអរ ដ៏លើសលប់ ទេវតានោះ រមែង​បាននូវសេចក្តីសោមនស្សដ៏លើសលប់ មានឧបមេយ្យដូច្នោះដែរ បពិត្រព្រះ​អង្គដ៏ចម្រើន លំដាប់នោះ សនង្កុមារព្រហ្ម បាននិមិ្មតអត្តភាពដ៏លើសលប់ ជា​​​ភេទនៃកុមារប្រហែលគ្នា នឹងបពា្ចសិខទេវបុត្ត មានមកប្រាកដ ដល់ពួក​តាវត្តិង្សទេវតា ព្រហ្មនោះហោះ ឡើងទៅកាន់អាកាស អង្គុយពែនភែ្នន​ក្នុង​អាកាសវាលធេង ។ បពិត្រព្រះអង្គដ៏ចម្រើន បរុសមានកម្លាំង អង្គុយពែន​ភែ្ននលើបល័្លង្ក ដែលគេក្រាលល្អហើយ ឬលើភូមិភាគដ៏សើ្ម មានឧបមា​ដូច​មេ្តចមិញ បពិត្រព្រះអង្គដ៏ចម្រើន សនង្កុមារព្រហ្ម ហោះទៅកាន់អាកាស អង្គុយ​ពែនភែ្ននក្នុងអាកាសវាលធេង មានឧបមេយ្យដូច្នោះ ហើយ ជ្រាប​នូវសេចក្តីជ្រះថ្លា របស់ពួកតាវត្តិង្សទេវតា ក៏អនុមោទនា ដោយគាថា​ទាំង​ឡាយ នេះថា​៖</p>
        <p><a class='ref km' id='km៣៥' href='#km៣៥'>៣៥</a>អើហ្ន៎ ពួកតាវត្តិង្សទេវតាព្រមទាំងព្រះឥន្រ្ទ នមស្ការ ចំពោះព្រះតថាគតផង​ ចំពោះព្រះធម៌​ដ៏ល្អ​ផង ហើយធើ្វ ចិត្តឲ្យរីករាយ ។ ពួកតាវត្តិង្សទេវតា បានឃើញពួកទេវតា ថ្មី ៗ ដែលមានសម្បុរកាយ មានយស មកក្នុងទីនេះបាន ព្រោះប្រព្រឹត្ត​ព្រហ្ម-​ចរិយ​​ធម៌ ក្នុងសម្នាក់ នៃព្រះសុគត ។ ពួកទេវតា​ថ្មី​ទាំងនោះ រមែងរុងរឿង ជាងពួកទេវតាឯទៀត ដោយ​​​សម្បុរ​កាយ ដោយយសនិងអាយុ ពួកទេវតា​ថ្មី​ទាំងនោះ ជាសាវ័ករបស់ព្រះសម្ពុទ្ធ មានប្រាជ្ញាដូច​ផែនដី ជាសាវ័កវិសេស បានចូលមកហើយក្នុង​ទីនេះ ។ ពួកតាវត្តិង្សទេវតា ព្រមទាំងព្រះឥន្ទ នមស្ការ ចំពោះព្រះតថាគតផង ចំពោះព្រះធម៌ ជា​ធម៌​​ដ៏ល្អផង ហើយធើ្វចិត្តឲ្យត្រេកអរ ព្រោះឃើញនូវ​ហេតុនេះ ។</p>
        <p><a class='ref km' id='km៣៦' href='#km៣៦'>៣៦</a>បពិត្រព្រះអង្គដ៏ចម្រើន សនង្កុមារព្រហ្ម បានពោលនូវសេចក្តី​នេះហើយ ។ បពិត្រព្រះអង្គដ៏ចម្រើន កាលដែលសនង្កុមារព្រហ្ម​ពោល​​នូវសេចក្តីនេះ មានសំឡេង ប្រកបដោយអង្គ ៨ គឺ សំឡេង​ក្បោះ​ក្បាយ ១ សំឡេងងាយយល់ ១ សំឡេងទន់ពីរោះ ១ សំឡេងគួរស្តាប់ ១ សំឡេងក្រលួច ១ សំឡេងមិនគ្រាវ ១ សំឡេងក្រអួន ១ សំឡេងរំពង ១ ។ បពិត្រ​ព្រះអង្គដ៏ចម្រើន សនង្កុមារព្រហ្ម ញុំាងបរិស័ទចំនួនប៉ុន្មានក៏ដោយ ឲ្យដឹងច្បាស់ដោយសំឡេងបាន ឯសំឡេងរបស់ព្រហ្មនោះ មិនលាន់ឮចេញ ទៅខាងក្រៅបរិស័ទឡើយ ។ បពិត្រព្រះអង្គដ៏ចម្រើន បុគ្គលណាមាន​សំឡេង ប្រកបដោយអង្គ ៨ យ៉ាងនេះ បុគ្គលនោះហៅថា មានសំឡេង​ដូចសំឡេងព្រហ្ម ។ បពិត្រព្រះអង្គដ៏ចម្រើន គ្រានោះ សនង្កុមារព្រហ្ម និមិ្មត​-អត្តភាព​ចំនួន ៣៣ គង់លើបល្ល័ង្កមួយ ៗ របស់ពួកតាវត្តិង្សទេវតា ហើយ​ហៅពួកតាវត្តិង្សទេវតាមកថា ម្នាលអ្នកទាំងឡាយ ដ៏ចម្រើន ពួកតាវត្តិង្ស​ទេវតា សម្គាល់ហេតុនោះ ដូចម្តេច ព្រះមានព្រះភាគ អង្គនុ៎ះ ទ្រង់ប្រតិបត្តិ ដើម្បី​ប្រយោជន៍ដល់ជនច្រើន ដើម្បីសេចក្តីសុខដល់ជនច្រើន ដើម្បី អនុគ្រោះដល់សត្វលោក ដើម្បីសេចក្តីចម្រើន ដើម្បីប្រយោជន៍ ដើម្បី​សេចក្តី​សុខ ដល់ទេវតា និងមនុស្សទាំងឡាយ ។ ម្នាលអ្នកទាំងឡាយ​ដ៏​ចម្រើន បើពួកជនឯណាមួយ ដល់នូវព្រះពុទ្ធជាទីពឹង ដល់នូវព្រះធម៌​ជាទីពឹង ដល់នូវព្រះសង្ឃជាទីពឹង ធើ្វនូវការបំពេញក្នុងសីលទាំងឡាយ ហើយពួកជននោះ លុះទម្លាយរាងកាយ ខាងមុខអំពីសេចក្តីស្លាប់ទៅ ខ្លះក៏ទៅកើតជាមួយនឹងពួកទេវតាជាន់បរនិម្មិតវសវត្តី ខ្លះក៏ទៅកើត ជាមួយ​នឹងពួកទេវតាជាន់និម្មានរតី ខ្លះក៏ទៅកើតជាមួយនឹងពួកទេវតា ជាន់តុសិត ខ្លះ ក៏ទៅកើតជាមួយនឹងពួកទេវតា ជាន់យាមៈ ខ្លះក៏មកកើតជាមួយ​នឹង​ពួកទេវតា ជាន់តាវត្តិង្ស ខ្លះក៏ទៅកើតជាមួយនឹងពួកទេវតា ជាន់ចាតុម្មហា-​រាជិកា ពួកជនណា ញុំាងកាយទេវតា ដែលទន់ទាបជាងគេទាំង​អស់​ឲ្យ​បរិបូណ៌ ពួកជនទាំងនោះក៏ញុំាង ពួកគន្ធព្វ ឲ្យបរិបូណ៌ ។</p>
        <p><a class='ref km' id='km៣៧' href='#km៣៧'>៣៧</a>បពិត្រព្រះអង្គដ៏ចម្រើន សនង្កុមារព្រហ្ម បានពោល​នូវ​សេចក្តី​នេះហើយ ។ បពិត្រព្រះអង្គដ៏ចម្រើន កាលដែលសនង្កុមារព្រហ្ម ពោលនូវ​សេចក្តីនេះ មានសំឡេងគឹកកង ពួកទេវតាសម្គាល់ថា ព្រហ្មណា អង្គុយលើ​បល័្លង្ករបស់អាត្មាអញ ព្រហ្មនោះ និយាយតែម្នាក់ឯង ។</p>
        <p>កាលបើសនង្កុមារព្រហ្ម និយាយតែម្នាក់ឯង ព្រហ្មនិមិ្មតទាំងអស់ ក៏និយាយដែរ កាលបើ​សនង្កុមារ​​ព្រហ្មអង្គុយស្ងៀម តែម្នាក់ឯង ព្រហ្មនិមិ្មត​ទាំងអស់នោះ ក៏ស្ងៀមដែរ ។ ពួកតាវត្តិង្សទេវតា ព្រមទាំងព្រះឥន្រ្ទ សម្គាល់សេចក្តីនោះថា ព្រហ្មណា អង្គុយលើបល័្លង្ករបស់អាត្មាអញ ព្រហ្មនោះ និយាយ​តែម្នាក់ឯង ។</p>
        <p><a class='ref km' id='km៣៨' href='#km៣៨'>៣៨</a>បពិត្រព្រះអង្គដ៏ចម្រើន គ្រានោះ សនង្កុមារព្រហ្ម ប្រមូលនូវ​ខ្លួនដែលច្រើន ឲ្យមកជាខ្លួនតែមួយវិញ លុះប្រមូលនូវខ្លួនដែលច្រើន ឲ្យមក​ជាខ្លួនតែមួយវិញហើយ ក៏អង្គុយលើបល័្លង្ក របស់ព្រះឥន្រ្ទ ជាធំជាង​ពួក​ទេវតា ហើយត្រាស់ហៅពួកតាវត្តិង្សទេវតា មកថា ម្នាលអ្នកដ៏ចម្រើន​ទាំងឡាយ ពួកតាវត្តិង្សទេវតា​សម្គាល់សេចក្តីនោះ ដូចមេ្តច ឥទ្ធិបាទទាំង ៤ នេះ ព្រះមានព្រះភាគអង្គនោះ ជាអរហន្តសម្មាសម្ពុទ្ធ ព្រះអង្គទ្រង់​ជ្រាប​ច្បាស់ ឃើញច្បាស់ ទ្រង់បញ្ញត្តហើយដោយល្អ រមែងប្រព្រឹត្តទៅ ដើម្បីធើ្វ​ឫទ្ធិឲ្យច្រើន ដើម្បីធើ្វឫទ្ធិឲ្យវិសេសឡើង ដើម្បីធើ្វឫទ្ធិឲ្យបែ្លក ៗ ឥទ្ធិបាទទាំង ៤ នោះ តើដូចម្តេច ម្នាលអ្នកដ៏ចម្រើន ភិក្ខុក្នុងសាសនានេះ ចម្រើននូវ​ឥទ្ធិបាទ ប្រកបដោយឆន្ទសមាធិ និងបធានសង្ខារ ចម្រើននូវឥទ្ធិបាទ ប្រកបដោយវិរិយសមាធិ និង បធានសង្ខារចម្រើននូវឥទ្ធិបាទ ប្រកបដោយ​ចិត្តសមាធិនិងបធានសង្ខារ ចម្រើននូវឥទ្ធិបាទ ប្រកបដោយវីមំសាសមាធិ និងបធានសង្ខារ ម្នាលអ្នកដ៏ចម្រើន ឥទិ្ធបាទទាំង ៤ នេះឯង ព្រះមានព្រះ​ភាគអង្គនោះ ជាអរហន្តសម្មាសម្ពុទ្ធ ព្រះអង្គទ្រង់ជ្រាបច្បាស់ ឃើញច្បាស់ ទ្រង់​បញ្ញត្តហើយ រមែងប្រព្រឹត្តទៅ ដើម្បីធើ្វឫទ្ធិឲ្យច្រើន ដើម្បីធើ្វឫទ្ធិឲ្យ​វិសេសឡើង ដើម្បីធើ្វឫទ្ធិឲ្យបែ្លក ៗ ម្នាលអ្នកដ៏ចម្រើនទាំងឡាយ ពួក​ជនណានីមួយ ទោះបីជាសមណៈឬព្រាហ្មណ៍ បានហើយនូវឥទ្ធិវិធៈ មានច្រើនប្រការ ក្នុងអតីតកាល ពួកជនទាំងអស់នោះបានហើយ ព្រោះបាន​ចម្រើននូវឥទ្ធិបាទទាំង ៤ នេះឯង ព្រោះបានធើ្វនូវឥទ្ធិបាទទាំង ៤ នេះឯង ឲ្យច្រើន ម្នាលអ្នកដ៏ចម្រើនទាំងឡាយ ពួកជនណានីមួយ ទោះបី​ជា​សមណៈ​​ឬព្រាហ្មណ៍ ដែលនឹងបាននូវឥទ្ធិវិធៈ មានច្រើនប្រការ ក្នុងអនាគត​កាល ពួកជនទាំងអស់នោះក៏នឹងបាន ព្រោះបានចម្រើននូវឥទ្ធិបាទទាំង ៤ នេះឯង ព្រោះបានធើ្វនូវឥទ្ធិបាលទាំង ៤ នេះឯង ឲ្យច្រើន ម្នាលអ្នកដ៏​ចម្រើន​ទាំងឡាយ ពួកជនណានីមួយ ទោះបីជាសមណៈឬញ្រហ្មណ៍ រមែង​បាននូវឥទ្ធិវិធៈ មានច្រើនប្រការ ក្នុងបច្ចុប្បន្ននេះ ពួកជនទាំងអស់នោះក៏​រមែង​បាន ព្រោះបានចម្រើននូវឥទ្ធិបាទទាំង ៤ នេះឯង ព្រោះបានធ្វើនូវ​ឥទ្ធិបាទ​ទាំង ៤ នេះឯង ឲ្យច្រើន ម្នាលអ្នកដ៏ចម្រើនទាំងឡាយ ពួក​តាវត្តិង្ស​ទេវតា​ឃើញ​ឫទ្ធានុភាព មានសភាពដូច្នេះនេះ របស់យើងដែរឬទេ ។ ពួក​ទេវតា​ឆើ្លយតបថា បពិត្រមហាព្រហ្ម អើ ឃើញដែរ ។ សនង្កុមារព្រហ្ម និយាយថា ម្នាលអ្នកដ៏ចម្រើនទាំងឡាយ ឯខ្លួនខ្ញុំបានជាមានឫទ្ធិ​ច្រើន​យ៉ាង​នេះ មាន​អានុភាព​ច្រើនយ៉ាងនេះ ព្រោះបានចម្រើននូវឥទ្ធិបាទទាំង ៤ នេះឯង ព្រោះ​​បានធើ្វនូវឥទ្ធិបាទទាំង ៤ នេះឯង ឲ្យច្រើន ។</p>
        <p><a class='ref km' id='km៣៩' href='#km៣៩'>៣៩</a>ជនវសភយក្ស ក្រាបទូលថា បពិត្រព្រះអង្គដ៏ចម្រើន សនង្កុមារ​​ព្រហ្មបានពោលនូវសេចក្តីនេះហើយ ។ បពិត្រព្រះអង្គដ៏ចម្រើន លុះ សនង្កុមារព្រហ្ម ពោលនូវសេចក្តីនេះហើយ ក៏ពោលនឹងពួកតាវត្តិង្ស​ទេវតា​ថា ម្នាលអ្នកដ៏ចម្រើនទាំងឡាយ ពួកតាវត្តិង្សទេវតា សម្គាល់សេចក្តី​នោះ​ដូចមេ្តច ត្រង់ដែលថា ការបាននូវឱកាស ៣ យ៉ាង ដើម្បីបាននូវ​សេចក្តី​សុខ ដែលព្រះមានព្រះភាគអង្គនោះ ជាអរហន្តសម្មាសម្ពុទ្ធ ព្រះអង្គជ្រាប​ច្បាស់ ឃើញច្បាស់ ទ្រង់ត្រាស់ដឹងហើយ ។ ការបាននូវឱកាស ៣ យ៉ាង តើដូចមេ្តច ។</p>
        <p><a class='ref km' id='km៤០' href='#km៤០'>៤០</a>ម្នាលអ្នកដ៏ចម្រើនទាំងឡាយ​ បុគ្គលពួកខ្លះ ក្នុងលោក​នេះ​ជាប់​ចំពាក់ ដោយកាមទាំងឡាយ ជាប់ចំពាក់ ដោយអកុសលធម៌ទាំងឡាយ ។ សម័យជាខាងក្រោយមក បុគ្គលនោះបានស្គាល់នូវអរិយធម៌ ធើ្វទុកក្នុងចិត្ត​ដោយ​​ឧបាយនៃប្រាជ្ញា ប្រតិបត្តិនូវធម៌ ដ៏សមគួរដល់ធម៌ ។ លុះបុគ្គលនោះ អាស្រ័យការស្តាប់អរិយធម៌ អាស្រ័យ​ការធើ្វទុកក្នុងចិត្ត​ដោយឧបាយ នៃ​ប្រាជ្ញា ប្រតិបត្តិនូវធម៌ ដ៏សមគួរដល់ធម៌ ក៏ជាបុគ្គលលែងជាប់ចំពាក់​ដោយ​កាមទាំងឡាយ លែងជាប់ចំពាក់ ដោយអកុសលធម៌ទាំងឡាយ ។ កាល​ដែលបុគ្គលនោះ លែងជាប់ចំពាក់ ដោយកាមទាំងឡាយហើយ លែងជាប់​ចំពាក់ ដោយអកុសលធម៌ទាំងឡាយហើយ សេចក្តីសុខក៏កើតឡើង​ សោមនស្ស ក៏កើតឡើងដោយក្រៃលែង ព្រោះសេចក្តីសុខជាបច្ច័យ ។ ម្នាលអ្នកដ៏ ចម្រើនទាំងឡាយ សេចក្តីរីករាយមានកម្លាំងខ្លាំងកើតឡើង ព្រោះ​​​សេចក្តីរីករាយ មានកម្លាំងទន់ ដូចមេ្តចមិញ ម្នាលអ្នកដ៏ចម្រើន​ទាំងឡាយ កាលដែលបុគ្គលលែង ជាប់ចំពាក់ ដោយកាមទាំងឡាយហើយ លែងជាប់ចំពាក់ ដោយអកុសលធម៌ទាំងឡាយហើយ សេចក្តីសុខក៏​កើត​ឡើង សោមនស្សក៏កើតឡើង ដោយក្រៃលែង ព្រោះសេចក្តីសុខ (ជាបច្ច័យ) ដូច្នេះដែរ ។​ ម្នាលអ្នកដ៏ចម្រើនទាំងឡាយ នេះឯងជាការ បាននូវ ឱកាស​ជាបឋម ដើម្បីបាននូវសេចក្តីសុខ ដែលព្រះមានព្រះភាគអង្គនោះ ជា​អរហន្ត​​​​​សម្មាសម្ពុទ្ធ ព្រះអង្គ​ជ្រាបច្បាស់ ឃើញច្បាស់ ទ្រង់ត្រាស់ដឹងហើយ ។</p>
        <p><a class='ref km' id='km៤១' href='#km៤១'>៤១</a>ម្នាលអ្នកដ៏ចម្រើនទាំងឡាយ មួយទៀត បុគ្គលពួកខ្លះក្នុង​លោកនេះ មានកាយសង្ខារ ដ៏គ្រោតគ្រាត មិនទាន់ស្ងប់រម្ងាប់ មាន​វចីសង្ខារ ដ៏គ្រោតគ្រាត មិនទាន់ស្ងប់រម្ងាប់ មានចិត្តសង្ខារ ដ៏គ្រោតគ្រាត មិនទាន់ស្ងប់រម្ងាប់ ។ សម័យខាងក្រោយមក បុគ្គលនោះ ស្តាប់នូវអរិយធម៌ ធើ្វទុក​​ក្នុងចិត្តដោយឧបាយ ប្រតិបត្តិនូវធម៌ដ៏សមគួរដល់ធម៌ ។ លុះបុគ្គល​នោះ អាស្រ័យការស្តាប់អរិយធម៌ អាស្រ័យការធើ្វទុកក្នុងចិត្តដោយ​ឧបាយ​នៃប្រាជ្ញា ប្រតិបត្តិនូវធម៌សមគួរដល់ធម៌ហើយ កាយសង្ខារគ្រោតគ្រាត ក៏ស្ងប់រម្ងាប់ទៅ វចីសង្ខារគ្រោតគ្រាត ក៏ស្ងប់រម្ងាប់ទៅ ចិត្តសង្ខារគ្រោត​គ្រាត ក៏ស្ងប់រម្ងាប់ទៅ ។ សេចក្តីសុខរមែងកើតឡើងដល់បុគ្គលនោះ ព្រោះការ​ស្ងប់រម្ងាប់នៃកាយសង្ខារគ្រោតគ្រាត ព្រោះការស្ងប់រម្ងាប់នៃវចីសង្ខារ គ្រោត​គ្រាត ព្រោះការស្ងប់រម្ងាប់ នៃចិត្តសង្ខារគ្រោតគ្រាត ឯសោមនស្ស​ក៏កើត ឡើង ដោយកៃ្រលែងព្រោះសេចក្តីសុខ (នោះជាបច្ច័យ​​​) ។ ម្នាលអ្នកដ៏​ចម្រើន​​ទាំងឡាយ សេចក្តីរីករាយមានកម្លាំងកើតឡើង ព្រោះសេចក្តីរី​ករាយ​មានកម្លាំងទន់ ដូចមេ្តចមិញ ម្នាលអ្នកដ៏ចម្រើនទាំងឡាយ សេចក្តីសុខ​រមែង​​កើតឡើង ព្រោះស្ងប់រម្ងាប់ នៃកាយសង្ខារគ្រោតគ្រាត ព្រោះការ​ស្ងប់​រម្ងាប់ នៃវចីសង្ខារគ្រោតគ្រាត ព្រោះការស្ងប់រម្ងាប់ នៃចិត្តសង្ខារគ្រោតគ្រាត ឯសោមនស្ស ក៏កើតឡើងដោយកៃ្រលែង ព្រោះសេចក្តីសុខ (នោះជា​បច្ច័យ) ក៏ដូច្នោះដែរ ។ ម្នាលអ្នកដ៏ចម្រើនទាំងឡាយ នេះឯង ជាការបាន​នូវឱកាសជាគម្រប់ពីរ ដើម្បីបាននូវសេចក្តីសុខ ដែលព្រះមានព្រះភាគអង្គ​នោះ ជាអរហន្តសម្មាសម្ពុទ្ធ ព្រះអង្គជ្រាបច្បាស់ ឃើញច្បាស់ ទ្រង់ត្រាស់ ដឹងហើយ ។</p>
        <p><a class='ref km' id='km៤២' href='#km៤២'>៤២</a>ម្នាលអ្នកដ៏ចម្រើនទាំងឡាយ មួយទៀត បុគ្គលពួកខ្លះ ក្នុង​លោកនេះ មិនដឹងច្បាស់តាមពិតថា នេះជាកុសល មិនដឹងច្បាស់តាមពិតថា នេះ ជាអកុសល មិនដឹងច្បាស់តាមពិតថា នេះជាអំពើប្រកបដោយទោស មិនដឹងច្បាស់តាមពិតថា នេះជាអំពើមិនមានទោស មិនដឹងច្បាស់តាម​ពិតថា នេះជាអំពើគួរសេព មិនដឹងច្បាស់តាមពិតថា នេះជាអំពើមិនគួរ​សេព មិនដឹងច្បាស់តាមពិតថា នេះជាអំពើទោកទាប មិនដឹងច្បាស់តាម​ពិត​ថា នេះជាអំពើខ្ពង់ខ្ពស់ មិនដឹងច្បាស់តាមពិតថា នេះជាអំពើខ្មៅ ជាអំពើស ជាអំពើមានចំណែកប្រៀបផ្ទឹមគ្នា ។ សម័យជាខាងក្រោយមក បុគ្គលនោះ ស្តាប់នូវអរិយធម៌ ធើ្វទុកក្នុងចិត្តដោយឧបាយប្រតិបត្តិនូវធម៌ ដ៏សមគួរ​ដល់ធម៌ ។ បុគ្គលនោះ លុះអាស្រ័យការស្តាប់អរិយធម៌ អាស្រ័យការធើ្វទុក​ក្នុង​ចិត្តដោយឧបាយ ប្រតិបត្តិនូវធម៌ ដ៏សមគួរដល់ធម៌ ក៏ដឹងច្បាស់តាម​ពិតថា នេះជាកុសល ដឹងច្បាស់តាមពិតថា នេះជាអកុសល ដឹងច្បាស់​តាម​ពិតថា នេះជាអំពើប្រកបដោយទោស ដឹងច្បាស់តាមពិតថា នេះជាអំពើ​មិន​មានទោស ដឹងច្បាស់តាមពិតថា នេះជាអំពើគួរសេព ដឹងច្បាស់តាមពិតថា នេះជាអំពើមិនគួរសេព ដឹងច្បាស់តាមពិតថា នេះជាអំពើថោកទាប ដឹង​ច្បាស់​​តាមពិតថា នេះជាអំពើខ្ពង់ខ្ពស់ ដឹងច្បាស់តាមពិតថា នេះជាអំពើខ្មៅ ជាអំពើស ជាអំពើមានចំណែកប្រៀបផ្ទឹមគ្នា ។ កាលដែលបុគ្គលនោះ ដឹងច្បាស់យ៉ាងនេះ ឃើញច្បាស់យ៉ាងនេះហើយ អវិជ្ជាក៏សាបសូន្យទៅ វិជ្ជាក៏កើតឡើង ។ សេចក្តីសុខ រមែងកើតឡើង ដល់បុគ្គលនោះ ព្រោះការ​សាបសូន្យទៅនៃអវិជ្ជា ព្រោះការកើតឡើងនៃវិជ្ជា ឯសោមនស្ស ក៏កើត​ឡើង ដោយកៃ្រលែង ព្រោះសេចក្តីសុខ (នោះជាបច្ច័យ) ។ ម្នាលអ្នកដ៏​ចម្រើន​​ទាំងឡាយ សេចក្តីរីករាយមានកម្លាំងខ្លាំង​ រមែងកើតឡើង ព្រោះ​សេចក្តី​​​​រីករាយ​មានកម្លាំងទន់ ដូចមេ្តចមិញ ម្នាលអ្នកដ៏ចម្រើនទាំងឡាយ សេចក្តី​សុខ​រមែងកើតឡើង ព្រោះការសាបសូន្យទៅនៃអវិជ្ជា ព្រោះការ​កើត​ឡើង​នៃវិជ្ជា ឯសោមនស្ស ក៏រមែងកើតឡើង ដោយកៃ្រលែង ព្រោះសេចក្តី​សុខ (នោះជាបច្ច័យ) ដូច្នោះដែរ ។ ម្នាលអ្នកដ៏ចម្រើនទាំងឡាយ នេះឯងជា ការបាននូវឱកាស ជាគម្រប់ ៣ ដើម្បីបាននូវសេចក្តីសុខ ដែលព្រះមាន​ព្រះ​ភាគអង្គនោះ ជាអរហន្តសម្មាសម្ពុទ្ធ ព្រះអង្គជ្រាបច្បាស់ ឃើញច្បាស់ ទ្រង់​ត្រាស់ដឹងហើយ ។ ម្នាលអ្នកដ៏ចម្រើនទាំងឡាយ ការបាននូវឱកាស ដើម្បី​បាននូវសេចក្តីសុខ ៣ ប្រការ នេះឯង ដែលព្រះមានព្រះភាគអង្គនោះ ជា​អរហន្ត​​សម្មាសម្ពុទ្ធ ព្រះអង្គជ្រាបច្បាស់ ឃើញច្បាស់ ទ្រង់ត្រាស់ដឹងហើយ ។</p>
        <p><a class='ref km' id='km៤៣' href='#km៤៣'>៤៣</a>បពិត្រព្រះអង្គដ៏ចម្រើន សនង្កុមារព្រហ្ម បានពោលនូវសេចក្តី​នេះហើយ ។ បពិត្រព្រះអង្គដ៏ចម្រើន លុះសនង្កុមារព្រហ្ម ពោលនូវសេចក្តី​នេះហើយ ទើបពោល នឹងពួកតាវត្តិង្សទេវតាថា ម្នាលអ្នកដ៏ចម្រើន​ទាំង​ឡាយ ពួកតាវត្តិង្សទេវតា សម្គាល់សេចក្តីនោះដូចមេ្តច ត្រង់ដែលថា សតិប្បដ្ឋាន​ទាំង ៤ នេះ ដើម្បីបាននូវកុសល ដែលព្រះមានព្រះភាគអង្គ​នោះ ជាអរហន្តសម្មាសម្ពុទ្ធ ព្រះអង្គជ្រាបច្បាស់ ឃើញច្បាស់ ទ្រង់បញ្ញត្ត​ហើយដោយល្អ ។ សតិប្បដ្ឋានទាំង ៤ តើដូចមេ្តច ។ ម្នាលអ្នកដ៏ចម្រើនទាំង ឡាយ ភិក្ខុក្នុងសាសនានេះ ពិចារណាឃើញរឿយ ៗ​ នូវកាយក្នុងកាយ ជា​ខាង​​ក្នុង មានព្យាយាម ជាគ្រឿងដុតកម្តៅនូវកិលេស មានសេចក្តីដឹងខ្លួន​មានស្មារតី កម្ចាត់បង់នូវអភិជ្ឈានិងទោមនស្សក្នុងលោក ភិក្ខុកាល​ពិចារណា​​ឃើញរឿយ ៗ នូវកាយជាខាងក្នុងហើយ ក៏រមែងតាំងចិត្តខ្ជាប់​ដោយ​ប្រពៃ ជ្រះថ្លាដោយប្រពៃ ក្នុងកាយជាខាងក្នុងនោះ ។ ភិក្ខុនោះលុះ​មានចិត្តតាំងខ្ជាប់ដោយប្រពៃ ជ្រះថ្លាដោយប្រពៃ ក្នុងកាយជាខាង​ក្នុង​នោះ​ហើយ រមែងញុំាងញាណទស្សនៈ (ការដឹង និងការឃើញ) ឲ្យកើតក្នុងកាយ របស់បុគ្គលដទៃ ជាខាងក្រៅបាន ។ ភិក្ខុពិចារណាឃើញរឿយ ៗ នូវ វេទនា ក្នុងវេទនាទាំងឡាយ ជាខាងក្នុង មានព្យាយាម ជាគ្រឿងដុតកម្តៅ​នូវ​កិលេស មានសេចក្តីដឹងខ្លួន មានស្មារតី កម្ចាត់បង់នូវអភិជ្ឈានិង​ទោមនស្ស​ក្នុងលោក ភិក្ខុកាលពិចារណាឃើញរឿយ ៗ នូវវេទនា ក្នុងវេទនាទាំងឡាយ ជាខាងក្នុងហើយ ក៏ រមែងតាំងចិត្តខ្ជាប់ដោយប្រពៃ ជ្រះថ្លាដោយប្រពៃ ក្នុងវេទនា ជាខាងក្នុងនោះ ។ ភិក្ខុនោះ លុះមានចិត្តតាំងខ្ជាប់ដោយប្រពៃ ជ្រះថ្លាដោយប្រពៃ ក្នុងវេទនាជាខាងក្នុងនោះហើយ រមែងញុំាងញាណ​ទស្សនៈ ឲ្យកើតក្នុងវេទនាទាំងឡាយ របស់បុគ្គលដទៃ ជាខាងក្រៅបាន ។ ភិក្ខុពិចារណាឃើញរឿយ ៗ នូវចិត្តក្នុងចិត្តជាខាងក្នុងមានព្យាយាមជា​គ្រឿង​​ដុតកម្តៅនូវកិលេស មានសេចក្តីដឹងខ្លួន មានស្មារតី​កម្ចាត់បង់នូវ អភិជ្ឈានិងទោមនស្ស ក្នុងលោក ភិក្ខុកាលពិចារណាឃើញរឿយ ៗ នូវចិត្ត​ក្នុង​​ចិត្ត ជាខាងក្នុងហើយក៏រមែងតាំងចិត្តខ្ជាប់ដោយប្រពៃ ជ្រះថ្លាដោយ​ប្រពៃ ក្នុងចិត្តជាខាង ក្នុងនោះ ។ ភិក្ខុនោះ លុះមានចិត្តតាំងខ្ជាប់ដោយប្រពៃ ជ្រះថ្លាដោយប្រពៃក្នុងចិត្តជាខាងក្នុងនោះហើយ រមែងញុំាងញាណ​ទស្សនៈ ឲ្យកើតក្នុងចិត្តរបស់បុគ្គលដទៃ ជាខាងក្រៅបាន ។ ភិក្ខុពិចារណា​ឃើញរឿយ ៗ នូវធម៌ក្នុងធម៌ទាំងឡាយ ជាខាងក្នុងមានព្យាយាម ជាគ្រឿង​ដុត​​កម្តៅនូវកិលេស មានសេចក្តីដឹងខ្លួន មានស្មារតី កម្ចាត់បង់នូវអភិជ្ឈា​និងទោមនស្សក្នុងលោក ភិក្ខុកាលពិចារណាឃើញរឿយ ៗ នូវធម៌ ក្នុងធម៌​ទាំងឡាយ ជាខាងក្នុងហើយ ក៏រមែងតាំងចិត្តខ្ជាប់ដោយប្រពៃ ជ្រះថ្លាដោយ ប្រពៃ ក្នុងធម៌ជាខាងក្នុងនោះ ។ ភិក្ខុនោះ លុះមានចិត្តតាំងខ្ជាប់ដោយប្រពៃ ជ្រះថ្លា ដោយប្រពៃ ក្នុងធម៌ជាខាងក្នុងនោះហើយ ក៏រមែងញុំាងញាណ​ទស្សនៈ ឲ្យកើតក្នុងធម៌ទាំងឡាយ របស់បុគ្គលដទៃជាខាងក្រៅបាន ។ ម្នាលអ្នកដ៏ចម្រើនទាំងឡាយ សតិប្បដ្ឋានទាំង ៤ នេះឯង ដើម្បីបាននូវ​កុសល​​ដែល​ព្រះមានព្រះភាគអង្គនោះ ជាអរហន្តសម្មាសម្ពុទ្ធព្រះអង្គ ជ្រាប​ច្បាស់ ឃើញច្បាស់ ទ្រង់បញ្ញត្តហើយ ។</p>
        <p><a class='ref km' id='km៤៤' href='#km៤៤'>៤៤</a>បពិត្រព្រះអង្គដ៏ចម្រើន សនង្កុមារព្រហ្ម បានពោលនូវសេចក្តី​នេះហើយ ។ បពិត្រព្រះអង្គដ៏ចម្រើន លុះសនង្កុមារព្រហ្ម ពោលសេចក្តី​នេះ​ហើយ ទើបពោលនឹង ពួកតាវត្តិង្សទេវតាថា ម្នាលអ្នកដ៏ចម្រើន​ទាំងឡាយ ពួកតាវត្តិង្សទេវតា សម្គាល់សេចក្តីនោះដូចម្តេច ត្រង់ដែលថាធម៌ជាបរិវារនៃ​សមាធិ ៧ យ៉ាងនេះ ដើម្បីចម្រើន នៃសម្មាសមាធិ ដើម្បីបរិបូណ៌នៃ​សម្មាសមាធិ ដែលព្រះមានព្រះភាគអង្គនោះ ជាអរហន្តសម្មាសម្ពុទ្ធ ព្រះអង្គ​ជ្រាប​ច្បាស់ ឃើញច្បាស់ ទ្រង់បញ្ញត្តហើយដោយល្អ ។ ធម៌ជាបរិវារ នៃ​សមាធិ ៧ យ៉ាង តើដូចម្តេច ។ សម្មាទិដ្ឋិ (សេចក្តីយល់ត្រូវ) ១ សម្មា សង្កប្បៈ (សេចក្តីត្រិះរិះត្រូវ) ១ សម្មាវាចា (សម្តីត្រូវ) ១ សម្មាកម្មន្តៈ (ការងារ​ត្រូវ) ១ សម្មាអាជីវៈ (ការចិញ្ចឹមជីវិតត្រូវ) ១ សម្មាវាយាមៈ (សេចក្តី​ព្យាយាម​ត្រូវ) ១ សម្មាសតិ (សេចក្តីរលឹកត្រូវ) ១ ។ ម្នាលអ្នកដ៏ចម្រើនទាំងឡាយ សភាវៈ​នៃចិត្ត មានអារម្មណ៍តែមួយនេះ លោកហៅថា សម្មាសមាធិ ដ៏ប្រសើរ ប្រកបដោយ​ឧបនិស្ស័យ​ផង ថា ប្រកបដោយធម៌ជាបរិវារផង ម្នាលអ្នកដ៏ចម្រើន​ទាំង​ឡាយ សម្មាសង្កប្បៈ រមែងមានដល់បុគ្គល ដែល​ឋិតនៅ ក្នុងសម្មាទិដ្ឋិ សម្មាវាចា រមែងមានដល់បុគ្គលដែល​ឋិតនៅ​ក្នុង​សម្មាសង្កប្បៈ សម្មាកម្មន្តៈ រមែងមានដល់បុគ្គល ដែលឋិតនៅក្នុងសម្មាវាចា សម្មាអាជីវៈ រមែងមានដល់បុគ្គល ដែលឋិតនៅក្នុងសម្មាកម្មន្តៈ សម្មាវាយមៈ រមែងមានដល់បុគ្គល ដែលឋិតនៅក្នុងសម្មាអាជីវៈ សម្មាសតិ រមែងមានដល់បុគ្គល ដែលឋិត​នៅ​ក្នុងសម្មាវាយាមៈ សម្មាសមាធិ រមែង​មានដល់បុគ្គល ដែលឋិតនៅក្នុង​សម្មាសតិ សម្មាញាណៈ រមែងមានដល់​បុគ្គល ដែលឋិតនៅក្នុង​សម្មា​សមាធិ សម្មាវិមុត្តិ រមែង មានដល់បុគ្គល ដែលឋិតនៅក្នុងសម្មាញាណៈ ។ ម្នាលអ្នកដ៏ចម្រើនទាំងឡាយ បុគ្គលកាល​បើ​ពោលដោយប្រពៃ គប្បីពោល​នូវ​​ពាក្យថា ព្រះបរិយត្តិធម៌ ដែលព្រះមាន ព្រះភាគទ្រង់ត្រាស់​សម្តែង​ហើយ​ដោយល្អ ព្រះនពលោកុត្តរធម៌ ដែលព្រះ​អរិយបុគ្គលទាំងពួង ដឹងពិត ឃើញ​ពិត ជាធម៌ឲ្យផល មិនរង់ចាំកាល ជាធម៌គួរដល់ឯហិបស្សវិធី ជាធម៌​ដែល​ព្រះអរិយបុគ្គល គប្បីបង្អោន​ចូល​មកទុកក្នុងខ្លួន ជាធម៌ដែលវិញ្ញូជន​ទាំងឡាយ គប្បីដឹងច្បាស់ក្នុងចិត្តនៃខ្លួន ទ្វារនៃព្រះនិញ្វននោះរបើកហើយ ។ បុគ្គលកាលពោលដោយប្រពៃ គប្បី​ពោលនូវពាក្យដែលប្រកបដោយ​សេចក្តី​ជ្រះថ្លា មិនញាប់ញ័រ ចំពោះ​ព្រះសម្មាសម្ពុទ្ធថា មែនពិត ព្រះបរិយត្តិធម៌ ព្រះ​មាន​​ព្រះភាគ ទ្រង់ ត្រាស់​សម្តែងហើយដោយល្អ ព្រះនពលោកុត្តរធម៌ ដែល​ព្រះអរិយបុគ្គលទាំងពួង ដឹងពិត ឃើញពិត ជាធម៌ឲ្យផលមិនរង់ចាំកាល ជាធម៌គួរដល់ឯហិបស្សវិធី ជាធម៌ ដែលព្រះអរិយបុគ្គល គប្បីបង្អោនចូល​មក​​ទុកក្នុងខ្លួន ជាធម៌ដែល​វិញ្ញូជនទាំងឡាយ គប្បីដឹងច្បាស់ ក្នុងចិត្ត​របស់​ខ្លួន ទ្វារនៃព្រះនិញ្វននោះ​របើកហើយ ។ ម្នាលអ្នកដ៏ចម្រើនទាំងឡាយ ព្រោះ​ថាជនទាំងឡាយ​ណា​មួយ​ប្រកបដោយសេចក្តីជ្រះថ្លា មិនញាប់ញ័រ ចំពោះ​​ព្រះពុទ្ធប្រកបដោយ​សេចក្តីជ្រះថ្លា មិនញាប់ញ័រចំពោះព្រះធម៌ ប្រកប​ដោយ សេចក្តីជ្រះថ្លា មិន​ញាប់​ញ័រចំពោះព្រះសង្ឃ ប្រកបដោយ​សីល​ទាំងឡាយ ជាទីស្រឡាញ់​របស់​ព្រះអរិយៈ មួយទៀតជនទាំងឡាយ​ណា ជាឱបបាតិកៈ ជាជន​ទៀង​ក្នុងធម៌ ខ្ញុំខ្លាចអំពោះមុសាវាទ មិនអាច​នឹង​រាប់ជនទាំងអម្បាលនោះ ដូច្នេះ​ថា ពួកជននៅក្នុងដែនមគធៈ ច្រើនជាង ២ លាន ៤ សែន ជាអ្នកបម្រើ ព្រះពុទ្ធ ព្រះធម៌ ព្រះសង្ឃ ធ្វើមរណកាលកន្លងទៅយូរហើយ ជា​សោតាបន្នបុគ្គល មានសភាវៈមិនធ្លាក់ទៅក្នុងអបាយ ជាបុគ្គលទៀង មាន​សម្ពោធិជាទីប្រព្រឹត្តទៅ ក្នុងខាងមុខ ព្រោះអស់ទៅនៃ សំយោជនៈ ៣ ។ ពួកសកទាគាមិបុគ្គល ក៏មានក្នុងទីនុ៎ះដែរ ឯពួកសត្វក្រៅ​ពីនេះ ជា អ្នកមានចំណែកបុណ្យ (ក៏មានច្រើនដែរ) ។</p>
        <p><a class='ref km' id='km៤៥' href='#km៤៥'>៤៥</a>បពិត្រព្រះអង្គដ៏ចម្រើន សនង្កុមារព្រហ្ម បានពោលនូវសេចក្តី​នេះហើយ ។ បពិត្រព្រះអង្គដ៏ចម្រើន កាលដែលសនង្កុមារព្រហ្មពោលនូវ​សេចក្តីនេះហើយ វេស្សវណមហារាជ កើតសេចក្តីត្រិះរិះក្នុងចិត្ត​យ៉ាងនេះ​ថា អើហ្ន៎ អស្ចារ្យណាស់ អើហ្ន៎ ចម្លែកពេកណាស់ ព្រះសាស្តាដ៏ប្រសើរ មានសភាពយ៉ាងនេះ មុខជានឹងមានតទៅមិនខាន ការសម្តែងនូវ​ធម៌ដ៏​ថ្លៃថ្លា មានសភាពយ៉ាងនេះនឹងប្រាកដឡើង ការត្រាស់ដឹងនូវគុណវិសេសដ៏​លើស​លប់ មានសភាពយ៉ាងនេះ ក៏នឹងប្រាកដឡើង ។ បពិត្រព្រះអង្គដ៏​ចម្រើន គ្រានោះ សនង្កុមារព្រហ្ម ដឹងសេចក្តីត្រិះរិះក្នុងចិត្តរបស់វេស្សវណ មហារាជ ដោយចិត្ត (របស់ខ្លួន) ហើយ ទើបពោលពាក្យនេះ នឹងវេស្សវណមហារាជ ថា វេស្សវណមហារាជដ៏ចម្រើន សម្គាល់សេចក្តីនេះដូចម្តេច ព្រះ​សាស្តា​ដ៏ប្រសើរ មានសភាពយ៉ាងនេះ ក៏មានមកហើយ ការសម្តែង​នូវ​ធម៌​ដ៏​ថ្លៃថ្លា មានសភាពយ៉ាងនេះ ក៏ប្រាកដហើយ ការត្រាស់ដឹងនូវ​គុណវិសេស​ដ៏លើស​លប់ មានសភាពយ៉ាងនេះក៏ ប្រាកដហើយក្នុងអតីតកាល ព្រះ​សាស្តា​ដ៏​ប្រសើរ មានសភាពយ៉ាងនេះ នេះមុខជា នឹងមានតទៅ ការ​សម្តែង​​នូវ​ធម៌ដ៏ថ្លៃថ្លា មានសភាពយ៉ាងនេះ នឹងប្រាកដឡើង ការត្រាស់ដឹងនូវ​គុណ​វិសេសដ៏លើសលប់ មានសភាពយ៉ាងនេះ ក៏នឹងប្រាកដឡើង ក្នុងអនាគត​កាល ។</p>
        <p><a class='ref km' id='km៤៦' href='#km៤៦'>៤៦</a>បពិត្រព្រះអង្គដ៏ចម្រើន សនង្កុមារព្រហ្ម បានពោលនូវសេចក្តី​នេះ នឹងពួក តាវត្តិង្សទេវតាហើយ ។ កាលសនង្កុមារព្រហ្មពោលសេចក្តីនេះ នឹងតាវត្តិង្សទេវតា វេស្សវណមហារាជ បានប្រាប់សេចក្តីនេះ ដែលខ្លួនបាន​ឮហើយ ក្នុងទីចំពោះមុខ ដែលខ្លួនបានទទួលហើយក្នុងទីចំពោះមុខ ក្នុង​បរិស័ទ​​របស់ខ្លួន ។ កាលវេស្សវណមហារាជ ពោលសេចក្តីនេះ ក្នុងបរិស័ទ​របស់ខ្លួន ជនវសភយក្ស ក៏ក្រាបទូលសេចក្តី ដែលខ្លួនបានឮហើយ ក្នុងទី​ចំពោះមុខ ដែលខ្លួនបានទទួលហើយ ក្នុងទីចំពោះមុខ ចំពោះព្រះមានព្រះ​ភាគ ។ ព្រះមានព្រះភាគ បានទ្រង់ព្រះសណ្តាប់សេចក្តីនេះ ទទួលសេចក្តី​នេះ ក្នុងទីចំពោះមុខនៃជនវសភយក្ស ជ្រាបច្បាស់ដោយព្រះអង្គឯងហើយ ទើបត្រាស់ ប្រាប់ដល់ព្រះអានន្ទមានអាយុ ។ លុះព្រះអានន្ទមានអាយុ បាន​ឮ បានទទួលក្នុងទីចំពោះព្រះភក្ត្រ នៃព្រះមានព្រះភាគហើយ ទើបប្រាប់​សេចក្តី​នេះដល់ពួកភិក្ខុ ភិក្ខុនី ពួកឧបាសក ឧបាសិកា ។ សាសន​ព្រហ្មចរិយ​ធម៌​​នេះមាំមួន ដល់នូវសេចក្តីចម្រើន ផ្សាយទៅសព្វទិស អ្នកផងបានដឹង​ច្រើនគ្នាហើយ កើតមានក្រាស់ក្រែល តា្រតែពួកទេវតា និងមនុស្សចេះ​សម្តែង​ដោយស្រួលបាន ។</p>
        <p>ចប់ ជនវសភសូត្រ ទី ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>