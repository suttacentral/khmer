<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn118' lang='km'>
        <header>
            <ul>
            </ul>
            <h1>អានាបានស្សតិសូត្រ ទី ៨</h1>
        </header>
        <p><a class='ref km' id='km282' href='#km282'>២៨២</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់នៅក្នុងប្រាសាទមិគារមាតា ក្នុងបុព្វារាម ជិតក្រុងសាវត្ថី ព្រមដោយ សាវ័ក​ទាំងឡាយ ជាថេរៈច្រើនរូប ដែលមានកេរ្តិ៍ឈ្មោះល្បីល្បាញជាងគេ គឺ​ព្រះសារីបុត្រមានអាយុ ១ ព្រះមហាមោគ្គល្លានមានអាយុ ១ ព្រះមហា​កស្សប​​មានអាយុ ១ ព្រះមហាកច្ចាយនៈមានអាយុ ១ ព្រះមហា​កោដ្ឋិតៈ​មានអាយុ ១ ព្រះមហាកប្បិនៈមានអាយុ ១ ព្រះមហាចុន្ទមានអាយុ ១ ព្រះរេវត​មានអាយុ ១ ព្រះអានន្ទមានអាយុ ១ ព្រមដោយសាវ័កទាំងឡាយ ជាថេរៈដទៃៗ ទៀត ដែល​មានឈ្មោះល្បីល្បាញ ។ ក៏សម័យនោះឯង ភិក្ខុទាំងឡាយជាថេរៈ តែងទូន្មាន ប្រៀនប្រដៅ (ពួកភិក្ខុថ្មីៗ) ។ ភិក្ខុជាថេរៈ​ពួកខ្លះ ទូន្មាន ប្រៀនប្រដៅភិក្ខុ ១០ រូប ក៏មាន ភិក្ខុជាថេរៈពួកខ្លះ ទូន្មាន ប្រៀនប្រដៅភិក្ខុ ២០ រូបក៏មាន ភិក្ខុជាថេរៈពួក​ខ្លះ ទូន្មាន ប្រៀនប្រដៅភិក្ខុ ៣០ រូបក៏មាន ភិក្ខុជាថេរៈពួកខ្លះ ទូន្មានប្រៀនប្រដៅ​ភិក្ខុ ៤០ រូបក៏មាន ។ ចំណែកខាងភិក្ខុថ្មីអម្បាលនោះ កាលភិក្ខុទាំងឡាយជា​ថេរៈ កំពុងទូន្មាន ប្រៀនប្រដៅ ក៏ដឹងគុណវិសេសជាឱឡារិកជាងដើម ។</p>
        <p><a class='ref km' id='km283' href='#km283'>២៨៣</a>សម័យនោះ ព្រះមានព្រះភាគ មានភិក្ខុសង្ឃចោមរោម ទ្រង់​គង់​​ក្នុងទីវាលស្រឡះ នាថ្ងៃបណ្ណរសឧបោសថនោះ គឺថ្ងៃបវារណា​ដ៏​បរិ-បូណ៌ ក្នុង​រាត្រីមានព្រះចន្រ្ទពេញវង់ ។ លំដាប់នោះ ព្រះមានព្រះភាគទ្រង់​ទតភិក្ខុសង្ឃ ដែល​អង្គុយស្ងៀម ហើយត្រាស់នឹងភិក្ខុទាំងឡាយថា ម្នាលភិក្ខុ​ទាំងឡាយ តថាគត​ត្រេកអរចំពោះបដិបទានេះ ម្នាលភិក្ខុទាំងឡាយ តថាគត​មានចិត្តត្រេកអរ​ចំពោះបដិបទានេះ ម្នាលភិក្ខុទាំងឡាយ ព្រោះ​ហេតុ​​នោះ អ្នកទាំងឡាយ ចូរប្រារព្ធ​សេចក្តីព្យាយាម ឲ្យ​លើសជាង​ប្រមាណ​ចុះ ដើម្បីឲ្យដល់ធម៌ ដែលខ្លួនមិនទាន់​ដល់ ដើម្បីសម្រេចធម៌ដែលខ្លួន​មិន​ទាន់​បានសម្រេច ដើម្បីធ្វើឲ្យជាក់ច្បាស់នូវ​ធម៌ ដែលខ្លួនមិនទាន់ធ្វើឲ្យ​ជាក់​ច្បាស់ តថាគតនឹងរងចាំអ្នកទាំងឡាយក្នុងក្រុង​សាវត្ថីនេះឯង អស់ទីបំផុត​នៃខែបួន ដែលជាកាលមានផ្កាកុមុទរីក (ខែកត្តិក) ។ ភិក្ខុទាំងឡាយអ្នកនៅ​ក្នុងជនបទ បានឮដំណឹងថា ព្រះមានព្រះភាគនឹងរងចាំ​ក្នុងក្រុងសាវត្ថី​នោះ​ឯង អស់ទីបំផុតនៃខែបួន ដែលជាកាលមានផ្កាកុមុទរីក ។ ទើបភិក្ខុអ្នកនៅ​ក្នុងជនបទទាំងនោះ ប្រជុំគ្នាក្នុងក្រុងសាវត្ថី ដើម្បីជួបនឹង​ព្រះមានព្រភាគ ។ ចំណែកភិក្ខុទាំងឡាយជាថេរៈនោះ ក៏ទូន្មាន ប្រៀនប្រដៅ​ពួកភិក្ខុថ្មីឲ្យ​លើស​ជាងប្រមាណ ។ ភិក្ខុជាថេរៈពួកខ្លះ ទូន្មាន​ ប្រៀន​ប្រដៅភិក្ខុ ១០ រូបក៏មាន ភិក្ខុជាថេរៈពួកខ្លះ ទូន្មាន ប្រៀនប្រដៅភិក្ខុ ២០ រូបក៏មាន ភិក្ខុជាថេរៈ​ពួកខ្លះ ទូន្មាន ប្រៀនប្រដៅភិក្ខុ ៣០ រូបក៏មាន ភិក្ខុជាថេរៈពួកខ្លះ ទូន្មាន ប្រៀន​ប្រដៅភិក្ខុ ៤០ រូបក៏មាន ។ ចំណែកភិក្ខុថ្មីអម្បាលនោះ កាលពួកភិក្ខុជា​ថេរៈ​កំពុងទូន្មាន ប្រៀនប្រដៅ ក៏ដឹង​គុណ​វិសេស ជាឱឡារិកជាងដើមតទៅទៀត ។</p>
        <p><a class='ref km' id='km284' href='#km284'>២៨៤</a>ក៏សម័យនោះឯង ព្រះមានព្រះភាគ មានភិក្ខុសង្ឃចោមរោម ទ្រង់គង់នៅក្នុងទីវាល ក្នុងរាត្រីមានព្រះចន្ទ្រពេញវង់ ជារាត្រីមានរដូវភ្លៀង​គ្រប់​​គ្រាន់​ហើយ ជាទីបំផុតនៃខែបួន ជាកាលមានផ្កាកុមុទរីក ជាថ្ងៃ​ឧបោសថ​ទី ១៥ គឺ​ពេញបូណ៌មីខែកត្តិក ។ លំដាប់នោះ ព្រះមានព្រះភាគ​ទ្រង់ទតភិក្ខុសង្ឃ ដែល​អង្គុយនៅស្ងៀម ហើយត្រាស់នឹងភិក្ខុទាំងឡាយថា ម្នាលភិក្ខុ​ទាំងឡាយ បរិស័ទនេះស្ងាត់ហើយ ម្នាលភិក្ខុទាំងឡាយ បរិស័ទ​នេះស្ងាត់ចាកការចរចា ហើយឋិតនៅក្នុងធម៌ដែលជាខ្លឹមសារដ៏បរិសុទ្ធ ។ បរិស័ទ​មានសភាពយ៉ាង​ណា ដែលគួរដល់ការបូជា គួរដល់អាគន្តុកទាន គួរដល់​ទក្ខិណាទាន គួរដល់​អញ្ជលិកម្ម ជាបុញ្ញក្ខេត្តដ៏ប្រសើរ​របស់សត្វ​លោក ម្នាលភិក្ខុទាំងឡាយ ភិក្ខុ​សង្ឃនេះមានសភាពយ៉ាងនោះ ម្នាលភិក្ខុ​ទាំងឡាយ បរិស័ទនេះក៏មានសភាព​យ៉ាងនោះដែរ ។ ទានតិចតួចដែល​បុគ្គល​ឲ្យហើយ ទៅជាទានមានផលច្រើន ឬទានច្រើនដែលបុគ្គលឲ្យហើយ ក៏រឹងរឹតតែមានផលច្រើន ក្នុងបរិស័ទមាន​សភាពយ៉ាងណា ម្នាលភិក្ខុទាំង-​ឡាយ ភិក្ខុសង្ឃនេះ ក៏មានសភាពយ៉ាងនោះ ម្នាលភិក្ខុទាំងឡាយ បរិស័ទ​នេះ ក៏មានសភាពយ៉ាងនោះដែរ ។ បរិស័ទមាន​សភាពយ៉ាងណា ដែល​សត្វលោកបានឃើញដោយក្រ ម្នាលភិក្ខុទាំងឡាយ ភិក្ខុសង្ឃនេះក៏មាន​សភាពយ៉ាងនោះ ម្នាលភិក្ខុទាំងឡាយ បរិស័ទនេះ ក៏មាន​សភាពយ៉ាងនោះ​ដែរ ។ បរិស័ទមានសភាពយ៉ាងណា ដែលបុគ្គលគួរស្ពាយ​ស្បៀង ដើរតាម​រក​មើលអស់ទីរាប់ដោយយោជន៍ ម្នាលភិក្ខុទាំងឡាយ ភិក្ខុ​សង្ឃនេះក៏មាន​សភាពយ៉ាងនោះ ម្នាលភិក្ខុទាំងឡាយ បរិស័ទនេះ ក៏មានសភាព​យ៉ាងនោះ​ដែរ ។</p>
        <p><a class='ref km' id='km285' href='#km285'>២៨៥</a>ម្នាលភិក្ខុទាំងឡាយ ក្នុងភិក្ខុសង្ឃនេះ តែងមានពួកភិក្ខុជា​អរហន្ត​ខីណាស្រព មានព្រហ្មចរិយធម៌ទនៅរួចហើយ បានធ្វើកិច្ចដែល​គួរ​ធ្វើស្រេច​​ហើយ មានភារៈដាក់ចុះហើយ មានប្រយោជន៍ចំពោះខ្លួន​សម្រេច​​ហើយ មាន​សំយោជនៈក្នុងភពអស់ហើយ មានចិត្តផុតវិសេស​ហើយ ព្រោះ​ដឹង​ដោយប្រពៃ ម្នាលភិក្ខុទាំងឡាយ ពួកភិក្ខុមានសភាពយ៉ាង​នេះ តែងមាន​នៅក្នុងភិក្ខុសង្ឃ​នេះ ។ ម្នាលភិក្ខុទាំងឡាយ ភិក្ខុសង្ឃនេះ មានពួកភិក្ខុជា​ឱបបាតិកៈកំណើត ហើយបរិនិព្វានក្នុងលោកនោះ មិនវិល​ត្រឡប់ចាក​លោក​នោះ​មកវិញឡើយ (សុទ្ធាវាស) ព្រោះអស់សំយោជនៈជា​ចំណែក​ខាង ក្រោម ៥ ម្នាលភិក្ខុ​ទាំង​ឡាយ ពួកភិក្ខុមានសភាពយ៉ាងនេះ តែងមាននៅ​ក្នុងភិក្ខុ​សង្ឃ​នេះ ។ ម្នាលភិក្ខុ​ទាំង​ឡាយ ក្នុងភិក្ខុសង្ឃនេះ មានភិក្ខុជា​សកទាគាមី នឹងមកកាន់​លោកនេះ​ម្តង​ទៀត ហើយធ្វើនូវទីបំផុតនៃទុក្ខបាន ព្រោះអស់សំយោជនៈ ៣ ព្រោះមានរាគៈទោសៈនិងមោហៈស្រាលស្តើង ម្នាលភិក្ខុទាំងឡាយ ពួកភិក្ខុ​មានសភាព​យ៉ាងនេះ តែង​មាននៅក្នុងភិក្ខុ​សង្ឃនេះ ។ ម្នាលភិក្ខុទាំងឡាយ ក្នុងភិក្ខុ​សង្ឃនេះ មានពួក​ភិក្ខុ​ជា​សោតាបន្នៈ មានសភាពមិនធ្លាក់ចុះក្នុងអបាយ ជា​បុគ្គលទៀង មាន​សម្ពោ-​ធិញ្ញាណ​ប្រព្រឹត្តទៅខាងមុខ ព្រោះអស់សំយោជនៈ ៣ ម្នាលភិក្ខុ​ទាំងឡាយ ពួក​ភិក្ខុ​មានសភាពយ៉ាងនេះ តែងមាននៅក្នុង​ភិក្ខុសង្ឃ​នេះ ។ ម្នាល​ភិក្ខុ​ទាំងឡាយ ក្នុងភិក្ខុសង្ឃនេះ មានពួកភិក្ខុជាអ្នកប្រកបរឿយៗ នូវសេចក្តី​ព្យាយាម ជាគ្រឿង​ចម្រើននូវសតិប្បដ្ឋានទាំង ៤ សម្រាន្តនៅដោយ​ឥរិយា-បថ​​ទាំង ៤ ម្នាល​ភិក្ខុ​ទាំងឡាយ ពួកភិក្ខុមាន​សភាព​យ៉ាង​នេះ តែងមាន​ក្នុងភិក្ខុ​សង្ឃនេះ ។</p>
        <p><a class='ref km' id='km286' href='#km286'>២៨៦</a>ម្នាលភិក្ខុទាំងឡាយ ក្នុងភិក្ខុសង្ឃនេះ មានពួកភិក្ខុជាអ្នក​ប្រកប​​រឿយៗ នូវសេចក្តីព្យាយាមជាគ្រឿងចម្រើននូវសម្មប្បធាន ៤ សម្រាន្ត​នៅ​ដោយ​ឥរិយាបថទាំង ៤ . . . ឥទ្ធិបាទ ៤ . . . ឥន្រ្ទិយ ៥ . . . ពលៈ ៥ ពោជ្ឈង្គ ៧ . . . ជា​អ្នក​ប្រកបរឿយៗ នូវសេចក្តីព្យាយាមជាគ្រឿងចម្រើន​នូវមគ្គប្រកប​ដោយអង្គ ៨ ដ៏​ប្រសើរ សម្រាន្តនៅដោយឥរិយាបថទាំង ៤ ម្នាលភិក្ខុ​ទាំងឡាយ ពួកភិក្ខុ​មាន​សភាពយ៉ាងនេះ តែងមាននៅក្នុងភិក្ខុ​សង្ឃ​នេះ ។ ម្នាលភិក្ខុទាំងឡាយ ក្នុង​ភិក្ខុ​សង្ឃនេះ មានពួកភិក្ខុជាអ្នកប្រកប​រឿយៗ នូវសេចក្តីព្យាយាមជាគ្រឿង​ចម្រើន​នូវមេត្តា ម្រាន្តនៅដោយឥរិយា-បថ​ទាំង ៤ . . . ជាអ្នកប្រកបរឿយៗ នូវ​សេចក្តី​ព្យាយាមជាគ្រឿងចម្រើន​នូវ​ករុណា សម្រាន្តនៅដោយឥរិយាបថទាំង ៤ . . . ជា​អ្នកប្រកបរឿយៗ នូវ​សេចក្តី​ព្យាយាមជាគ្រឿងចម្រើននូវមុទិតា សម្រាន្តនៅ​ដោយឥរិយាបថទាំង ៤ . . . ជាអ្នកប្រកបរឿយៗ នូវសេចក្តីព្យាយាមជាគ្រឿង​ចម្រើននូវឧបេក្ខា សម្រាន្តនៅដោយឥរិយាបថទាំង ៤ . . . ជាអ្នកប្រកបរឿយៗ នូវសេចក្តី​ព្យាយាម​ជាគ្រឿងចម្រើននូវអសុភ សម្រាន្តនៅដោយឥរិយាទាំង ៤ . . . ជា​អ្នក​ប្រកបរឿយៗ នូវសេចក្តីព្យាយាម ជាគ្រឿងចម្រើននូវអនិច្ចសញ្ញា សម្រាន្ត​នៅដោយឥរិយាបថទាំង ៤ ម្នាលភិក្ខុទាំងឡាយ ពួកភិក្ខុមានសភាព​យ៉ាងនេះ តែងមាននៅក្នុងភិក្ខុសង្ឃនេះ ។</p>
        <p><a class='ref km' id='km287' href='#km287'>២៨៧</a>ម្នាលភិក្ខុទាំងឡាយ ក្នុងភិក្ខុសង្ឃនេះ មានពួកភិក្ខុជាអ្នក​ប្រកប​​រឿយៗ នូវសេចក្តីព្យាយាមជាគ្រឿង ចម្រើននូវអានាបានស្សតិ សម្រាន្ត​នៅ​ដោយឥរិយាបថទាំង ៤ ។ ម្នាលភិក្ខុទាំងឡាយ អានាបានស្សតិ ដែលបុគ្គលបាន​ចម្រើន បានធ្វើឲ្យរឿយៗ ហើយរមែងមានផលច្រើន មាន​អានិសង្សច្រើន ។ ម្នាលភិក្ខុទាំងឡាយ អានាបានស្សតិដែលបុគ្គបាន​ចម្រើន បានធ្វើរឿយៗ ហើយ​រមែងញ៉ាំងសតិប្បដ្ឋានទាំង ៤ ឲ្យពេញបរិបូណ៌បាន ។ សតិប្បដ្ឋានទាំង ៤ ដែល​បុគ្គលបានចម្រើន បានធ្វើឲ្យរឿយៗ ហើយរមែង​ញ៉ាំងពោជ្ឈង្គទាំង ៧ ឲ្យពេញ​បរិបូណ៌បាន ។ ពោជ្ឈង្គទាំង ៧ ដែលបុគ្គល បានចម្រើន បានធ្វើឲ្យរឿយៗ ហើយរមែងញ៉ាំងវិជ្ជានិងវិមុត្តិ ឲ្យពេញ​បរិបូណ៌​បាន ។</p>
        <p><a class='ref km' id='km288' href='#km288'>២៨៨</a>ម្នាលភិក្ខុទាំងឡាយ អានាបានស្សតិដែលបុគ្គលបានចម្រើន​ដូចម្តេច បានធ្វើរឿយៗ ដូចម្តេច ទើបមានផលច្រើន មានអានិសង្សច្រើន ។ ម្នាលភិក្ខុទាំងឡាយ ភិក្ខុក្នុងសាសនានេះ ទៅកាន់ព្រៃ ទៅកាន់ម្លប់ឈើ ទៅ កាន់​ផ្ទះស្ងាត់ក្តី អង្គុយពែនភ្នែន តាំងកាយឲ្យត្រង់ តម្កល់ស្មារតីឲ្យមាន​មុខ​ចំពោះ​ទៅរក (កម្មដ្ឋាន) ។ ភិក្ខុនោះ មានស្មារតីដកដង្ហើមចេញ មានស្មារតី​ដក​ដង្ហើម​ចូល ។ កាលដកដង្ហើមចេញវែង ក៏ដឹងច្បាស់ថា អាត្មាអញដក​ដង្ហើមចេញវែង កាលដកដង្ហើមចូលវែង ក៏ដឹងច្បាស់ថា អាត្មាអញដក​ដង្ហើម​ចូលវែង ។ កាល​ដកដង្ហើមចេញខ្លី ក៏ដឹងច្បាស់ថា អាត្មាអញដក ដង្ហើមចេញខ្លី កាលដកដង្ហើម​ចូល​ខ្លី ក៏ដឹងច្បាស់ថា អាត្មាអញដកដង្ហើម​ចូលខ្លី ។ ភិក្ខុសិក្សាថា អាត្មាអញ​ដឹង​ច្បាស់នូវកាយ គឺដកដង្ហើមចេញទាំង​ពួង នឹងដកដង្ហើមចេញ សិក្សាថា អាត្មា​អញដឹងច្បាស់នូវកាយ គឺដកដង្ហើម​ចូលទាំងពួង នឹងដកដង្ហើមចូល ។ សិក្សាថា អាត្មាអញរម្ងាប់នូវកាយសង្ខារ គឺដង្ហើមចេញចូល នឹងដក​ដង្ហើម​ចេញ សិក្សាថា អាត្មាអញរម្ងាប់នូវ​កាយ​សង្ខារ នឹងដកដង្ហើមចូល ។ សិក្សាថា អាត្មាអញដឹងច្បាស់នូវបីតិ នឹងដក​ដង្ហើមចេញ សិក្សាថា អាត្មាអញ​ដឹងច្បាស់​នូវបីតិ នឹងដកដង្ហើមចូល ។ សិក្សាថា អាត្មាអញដឹងច្បាស់នូវសុខ នឹងដក​ដង្ហើមចេញ សិក្សាថា អាត្មា​អញ​ដឹង ច្បាស់នូវសុខ នឹងដកដង្ហើមចូល ។ សិក្សា​ថា អាត្មាអញដឹងច្បាស់​នូវ​ចិត្តសង្ខារ គឺវេទនាខន្ធនិងសញ្ញាខន្ធ នឹងដក​ដង្ហើម​ចេញ សិក្សាថា អាត្មា​អញ​ដឹងច្បាស់នូវចិត្តសង្ខារ នឹងដកដង្ហើមចូល ។ សិក្សា​ថា អាត្មាអញ​រម្ងាប់​នូវចិត្តសង្ខារ (ដែលគ្រោតគ្រាត) នឹងដកដង្ហើម​ចេញ សិក្សាថា អាត្មាអញ​រម្ងាប់​នូវ​ចិត្តសង្ខារ (ដែលគ្រោតគ្រាត) នឹងដក​ដង្ហើម​ចូល ។ សិក្សាថា អាត្មា​អញដឹងច្បាស់នូវចិត្ត នឹងដកដង្ហើមចេញ សិក្សា​ថា អាត្មាអញដឹងច្បាស់នូវ​ចិត្ត នឹងដកដង្ហើមចូល ។ សិក្សាថា អាត្មាអញធ្វើ​ចិត្តឲ្យ​រីករាយ នឹងដក​ដង្ហើមចេញ សិក្សាថា អាត្មាអញធ្វើចិត្តឲ្យរីករាយ នឹង​ដក​ដង្ហើមចូល ។ សិក្សាថា អាត្មាអញតាំងចិត្តឲ្យស្មើ (ក្នុងអារម្មណ៍) នឹងដក​ដង្ហើមចេញ សិក្សាថា អាត្មាអញតាំងចិត្តឲ្យស្មើ (ក្នុងអារម្មណ៍) នឹងដកដង្ហើម​ចូល សិក្សាថា អាត្មាអញធ្វើចិត្តឲ្យរួចចាកនីវរណធម៌ជាដើម នឹងដកដង្ហើម​ចេញ សិក្សាថា អត្មាអញធ្វើចិត្តឲ្យរួចចាកនីវរណធម៌ជាដើម នឹងដកដង្ហើម​ចូល ។ សិក្សាថា​ អាត្មាអញឃើញរឿយៗ នូវបញ្ចក្ខន្ធថាមិនទៀង នឹងដកដង្ហើម​ចេញ សិក្សាថា អាត្មាអញឃើញរឿយៗ នូវបញ្ចក្ខន្ធថាមិនទៀង នឹងដក​ដង្ហើម​ចូល ។ សិក្សាថា អាត្មាអញឃើញរឿយៗ នូវធម៌ជាគ្រឿងធ្វើចិត្តឲ្យ​ប្រាស​ចាកតម្រេក គឺ វិបស្សនានិងមគ្គ នឹងដកដង្ហើមចេញ សិក្សាថា អាត្មា​អញ​​​ឃើញរឿយៗ នូវធម៌ជាគ្រឿងធ្វើចិត្តឲ្យប្រាសចាកតម្រេក នឹងដក​ដង្ហើម​​​ចូល ។ សិក្សាថា អត្មាអញឃើញរឿយៗ នូវសេចក្តីរលត់នៃកងទុក្ខ នឹង​ដក​​ដង្ហើម​ចេញ សិក្សាថា អាត្មាអញឃើញរឿយៗ នូវសេចក្តីរលត់នៃ​កង​ទុក្ខ នឹង​ដកដង្ហើមចូល ។ សិក្សាថា អាត្មាអញឃើញរឿយៗ នូវធម៌ជា​គ្រឿង​​រលាស់​ចិត្តចេញចាកកិលេស (ព្រមទាំងខន្ធនិងអភិសង្ខារ បានដល់​វិបស្សនានិងមគ្គ) នឹងដកដង្ហើមចេញ សិក្សាថា អាត្មាអញឃើញរឿយៗ នូវធម៌ជាគ្រឿង​រលាស់ចិត្តចេញចាកកិលេស នឹងដកដង្ហើមចូល ។ ម្នាលភិក្ខុ​ទាំងឡាយ អានាបានស្សតិ ដែលបុគ្គលបានចម្រើនយ៉ាងនេះ បានធ្វើឲ្យ​រឿយៗ យ៉ាងនេះ ទើបមានផលច្រើន មានអានិសង្សច្រើន ។</p>
        <p><a class='ref km' id='km289' href='#km289'>២៨៩</a>ម្នាលភិក្ខុទាំងឡាយ អានាបានស្សតិដែលបុគ្គលបានចម្រើន​ដូចម្តេច បានធ្វើឲ្យរឿយៗ ដូចម្តេច ទើបញ៉ាំងសតិប្បដ្ឋានទាំង ៤ ឲ្យពេញ​បរិបូណ៌បាន ។ ម្នាលភិក្ខុទាំងឡាយ ក្នុងសម័យណា ភិក្ខុកាលដកដង្ហើម​ចេញ​វែង ក៏ដឹងច្បាស់ថា អាត្មាអញដកដង្ហើមចេញវែង កាលដកដង្ហើមចូល​វែង ក៏ដឹងច្បាស់ថា អត្មាអញដកដង្ហើមចូលវែង កាលដកដង្ហើមចេញខ្លី ក៏ដឹងច្បាស់​ថា អាត្មាអញដកដង្ហើមចេញខ្លី កាលដកដង្ហើមចូលខ្លី ក៏ដឹង​ច្បាស់ថា អាត្មា​អញដកដង្ហើមចូលខ្លី សិក្សាថា អាត្មាអញ ដឹងច្បាស់នូវ​កាយ​ទាំងពួង នឹងដក​ដង្ហើមចេញ សិក្សាថា អាត្មាអញដឹងច្បាស់នូវកាយទាំង​ពួង នឹងដកដង្ហើមចូល សិក្សាថា អាត្មាអញរម្ងាប់នូវកាយសង្ខារ នឹងដកដង្ហើម​ចេញ សិក្សាថា អាត្មា​អញរម្ងាប់នូវកាយសង្ខារ នឹងដកដង្ហើមចូល ម្នាលភិក្ខុ​ទាំងឡាយ ក្នុងសម័យ​នោះ ភិក្ខុឈ្មោះថាពិចារណាឃើញរឿយៗ នូវកាយ​ក្នុងកាយ មានព្យាយាមជា​គ្រឿងដុតកម្តៅនូវកិលេស ប្រកបដោយប្រាជ្ញា​ដឹងសព្វ មានស្មារតីជាគ្រឿង​កំណត់ បន្ទោបង់នូវអភិជ្ឈានិងទោមនស្សក្នុង​លោកចេញ ។ ម្នាលភិក្ខុទាំង​ឡាយ បណ្តាកាយទាំងឡាយ តថាគតពោល​ចំពោះ​តែកាយណានីមួយ ដែល​ដកដង្ហើមចេញចូលប៉ុណ្ណោះ ។ ម្នាលភិក្ខុ​ទាំងឡាយ ព្រោះហេតុនោះភិក្ខុក្នុង​សាសនានេះ ឈ្មោះថាពិចារណាឃើញ រឿយៗ នូវកាយក្នុងកាយ មានព្យាយាម​ជាគ្រឿងដុតកម្តៅនូវកិលេស ប្រកប​ដោយប្រាជ្ញាដឹងសព្វ មានស្មារតីជាគ្រឿង​កំណត់ បន្ទោបង់នូវអភិជ្ឈានិង​ទោមនស្សក្នុងលោកចេញ ក្នុងសម័យនោះ ។ សម័យណា ភិក្ខុសិក្សាថា អាត្មាអញដឹងច្បាស់នូវបីតិ នឹងដកដង្ហើមចេញ សិក្សាថា អាត្មាអញដឹង​ច្បាស់​នូវបីតិ នឹងដកដង្ហើមចូល សិក្សាថា អាត្មាអញ​ដឹងច្បាស់នូវសុខ នឹង​ដក​ដង្ហើមចេញ សិក្សាថា អាត្មាអញដឹងច្បាស់នូវសុខ នឹងដកដង្ហើមចូល សិក្សាថា អាត្មាអញដឹងច្បាស់នូវចិត្តសង្ខារ នឹងដកដង្ហើម​ចេញ សិក្សាថា អាត្មាអញដឹងច្បាស់នូវចិត្តសង្ខារ នឹងដកដង្ហើមចូល សិក្សាថា អាត្មាអញ រម្ងាប់នូវចិត្តសង្ខារ (ដែលគ្រោតគ្រាត) នឹងដកដង្ហើមចេញ សិក្សា​ថា អាត្មាអញរម្ងាប់នូវចិត្តសង្ខារ នឹងដកដង្ហើមចូល ម្នាលភិក្ខុទាំងឡាយ ក្នុង​សម័យនោះ ភិក្ខុឈ្មោះថាពិចារណាឃើញរឿយៗ នូវវេទនាក្នុងវេទនា​ទាំង​ឡាយ មានព្យាយាមជាគ្រឿងដុតកម្តៅកិលេស ប្រកបដោយប្រាជ្ញាដឹងសព្វ មានស្មារតីជាគ្រឿងកំណត់ បន្ទោបង់នូវអភិជ្ឈា និងទោមនស្សក្នុងលោក​ ។ ម្នាលភិក្ខុទាំងឡាយ បណ្តាវេទនាទាំងឡាយ តថាគតពោលចំពោះតែ​វេទនា​ណាមួយ គឺវេទនាដែលដកដង្ហើមចេញចូល ធ្វើទុកក្នុងចិត្តឲ្យសម្រេច​ប្រយោជន៍​ប៉ុណ្ណោះ ។ ម្នាលភិក្ខុទាំងឡាយ ព្រោះហេតុនោះ ភិក្ខុក្នុង​សាសនា​នេះ ឈ្មោះថាពិចារណាឃើញរឿយៗ នូវវេទនាក្នុងវេទនា​ទាំង​ឡាយ មានព្យាយាមជា​គ្រឿងដុតកម្តៅកិលេស ប្រកបដោយប្រាជ្ញាដឹងសព្វ មានស្មារតីជាគ្រឿង​កំណត់ បន្ទោបង់ នូវអភិជ្ឈានិងទោមនស្សក្នុងលោក ក្នុងសម័យនោះ ។ ម្នាលភិក្ខុទាំងឡាយ ក្នុងសម័យណា ភិក្ខុសិក្សាថា អាត្មា​អញដឹងច្បាស់នូវចិត្ត នឹងដកដ្ហើមចេញ សិក្សាថា អាត្មាអញដឹងច្បាស់នូវ​ចិត្ត នឹងដកដង្ហើមចូល សិក្សាថា អាត្មាអញធ្វើចិត្តឲ្យរីករាយ នឹងដកដង្ហើម​ចេញ សិក្សាថា អាត្មាអញ​ធ្វើចិត្តឲ្យរីករាយ នឹងដកដង្ហើមចូល សិក្សាថា អាត្មាអញតាំងចិត្តឲ្យស្មើក្នុង​អារម្មណ៍ នឹងដកដង្ហើមចេញ សិក្សាថា អាត្មា​អញតាំងចិត្តឲ្យស្មើក្នុងអារម្មណ៍ នឹងដក​ដង្ហើមចូល សិក្សាថា អាត្មាអញធ្វើ​ចិត្តឲ្យរួចចាកនីវរណធម៌ជាដើម នឹងដក​ដង្ហើមចេញ សិក្សាថា អត្មាអញធ្វើ​ចិត្តឲ្យរួចចាកនីវរណធម៌ជាដើម នឹងដក​ដង្ហើមចូល ម្នាលភិក្ខុទាំងឡាយ ក្នុងសម័យនោះ ភិក្ខុឈ្មោះថាពិចារណា ឃើញ​រឿយៗ នូវចិត្តក្នុងចិត្ត មាន​ព្យាយាមជាគ្រឿងដុតកម្តៅកិលេស ប្រកបដោយ​ប្រាជ្ញាដឹងសព្វ មានស្មារតី​ជាគ្រឿងកំណត់ បន្ទោបង់នូវអភិជ្ឈានិងទោមនស្ស​ក្នុងលោក ។ ម្នាលភិក្ខុ​ទាំងឡាយ តថាគតមិនបានពោល នូវអានាបានស្សតិ​របស់ភិក្ខុដែលវង្វេង ស្មារតី មិនប្រកបដោយប្រាជ្ញាដឹងសព្វទេ ។ ម្នាលភិក្ខុ​ទាំង​ឡាយ ព្រោះហេតុ​នោះ ភិក្ខុក្នុងសាសនានេះ ឈ្មោះថាពិចារណាឃើញ​រឿយៗ នូវចិត្តក្នុងចិត្ត មានព្យាយាមជាគ្រឿងដុតកម្តៅកិលេស ប្រកបដោយប្រាជ្ញាដឹង​សព្វ មាន​ស្មារតីជាគ្រឿងកំណត់ បន្ទោបង់នូវអភិជ្ឈានិងទោមនស្ស ក្នុងលោក ក្នុង​សម័យនោះ ។ ម្នាលភិក្ខុទាំងឡាយ ក្នុងសម័យណា ភិក្ខុសិក្សាថា អាត្មា​អញឃើញរឿយៗ នូវបញ្ចក្ខន្ធថាមិនទៀង នឹងដក​ដង្ហើមចេញ សិក្សាថា អាត្មា​អញឃើញរឿយៗ នូវបញ្ចក្ខន្ធថាមិនទៀង នឹងដកដង្ហើមចូល សិក្សា​ថា អាត្មាអញឃើញរឿយៗ នូវធម៌ជាគ្រឿងធ្វើចិត្តឲ្យប្រាសចាកតម្រេកគឺ​វិបស្សនានិងមគ្គ ​នឹងដកដង្ហើមចេញ សិក្សាថា អាត្មាអញឃើញរឿយៗ នូវធម៌ជាគ្រឿងធ្វើចិត្តឲ្យប្រាសចាកតម្រេក នឹងដកដង្ហើមចូល សិក្សាថា អាត្មាអញឃើញរឿយៗ នូវសេចក្តីរលត់នៃកងទុក្ខ នឹងដកដង្ហើមចេញ សិក្សាថា អាត្មាអញឃើញរឿយៗ នូវសេចក្តីរលត់នៃកងទុក្ខ នឹងដកដង្ហើម​ចូល សិក្សាថា អាត្មាអញឃើញរឿយៗ នូវធម៌ជាគ្រឿងរលាស់​ចិត្តចេញ​ចាក​កិលេស ព្រមទាំងខន្ធនិងអភិសង្ខារបានដល់វិបស្សនានិងមគ្គ នឹងដក​ដង្ហើម​ចេញ សិក្សាថា អាត្មាអញឃើញរឿយៗ នូវធម៌ជាគ្រឿង​រលាស់ចិត្ត​ចេញចាកកិលេស នឹងដកដង្ហើមចូល ម្នាលភិក្ខុទាំងឡាយ ក្នុងសម័យនោះ ភិក្ខុឈ្មោះថា ពិចារណាឃើញ​រឿយៗ នូវធម៌ក្នុងធម៌ទាំងឡាយ មាន ព្យាយាម​ជាគ្រឿងដុតកម្តៅកិលេស ប្រកបដោយ​ប្រាជ្ញាដឹងសព្វ មានស្មារតី​ជាគ្រឿងកំណត់ បន្ទោបង់នូវអភិជ្ឈានិងទោមនស្ស​ក្នុងលោកបាន ។ ការ​លះ​​នូវ​អភិជ្ឈានិងទោមនស្សណា ភិក្ខុនោះ បានឃើញដោយប្រាជ្ញាហើយ​ព្រងើយកន្តើយ ដោយការលះនោះ ។​ ម្នាលភិក្ខុ​ទាំង​ឡាយ ព្រោះហេតុនោះ ភិក្ខុក្នុងសាសនានេះ ឈ្មោះថា ពិចារណាឃើញ​រឿយៗ នូវធម៌ទាំងឡាយ មានព្យាយាមជាគ្រឿងដុតកម្តៅកិលេស ប្រកបដោយប្រាជ្ញាដឹង​សព្វ មាន​ស្មារតីជាគ្រឿងកំណត់ បន្ទោបង់នូវអភិជ្ឈានិងទោមនស្សក្នុងលោកបាន​ក្នុងសម័យនោះ ។ ម្នាលភិក្ខុទាំងឡាយ អានាបានស្សតិដែលបុគ្គល​បាន​ចម្រើនយ៉ាងនេះ បានធ្វើឲ្យរឿយៗ យ៉ាងនេះហើយ រមែងញ៉ាំងសតិប្បដ្ឋាន​ទាំង ៤ ឲ្យពេញ បរិបូណ៌បាន ។</p>
        <p><a class='ref km' id='km290' href='#km290'>២៩០</a>ម្នាលភិក្ខុទាំងឡាយ សតិប្បដ្ឋានទាំង ៤ ដែលបុគ្គលបាន​ចម្រើន​ដូចម្តេច បានធ្វើរឿយៗ ដូចម្តេច ទើបញ៉ាំងពោជ្ឈង្គទាំង ៧ ឲ្យពេញ​បរិបូណ៌​បាន ។ ម្នាលភិក្ខុទាំងឡាយ ក្នុងសម័យណា ភិក្ខុពិចារណាឃើញ​រឿយៗ នូវ​កាយក្នុងកាយ មានព្យាយាមជាគ្រឿងដុតកម្តៅកិលេស ប្រកប​ដោយ​ប្រាជ្ញា​ដឹងសព្វ មានស្មារតីជាគ្រឿងកំណត់ បន្ទោបង់នូវអភិជ្ឈានិង​ទោមនស្ស​ក្នុង​លោកចេញ ក្នុងសម័យនោះ ស្មារតីដែល ភិក្ខុនោះតំកល់​ខ្ជាប់​ហើយ ក៏មិនបាន​វង្វេង ។ ម្នាលភិក្ខុទាំងឡាយ ក្នុងសម័យណា ស្មារតីដែល​ភិក្ខុតំកល់ខ្ជាប់ហើយ​មិនបានវង្វេង ក្នុងសម័យនោះ សតិសម្ពោជ្ឈង្គក៏​ឈ្មោះ​ថា​ភិក្ខុប្រារព្ធហើយ សម័យនោះ ភិក្ខុឈ្មោះថាបានចម្រើនសតិសម្ពោជ្ឈង្គ ក្នុងសម័យនោះ សតិសម្ពោជ្ឈង្គក៏ដល់នូវកិរិយាពេញបរិបូណ៌ ដោយការ​ចម្រើនរបស់ភិក្ខុ ។ ភិក្ខុ​នោះ ជាអ្នកមានស្មារតីដូច្នោះ ក៏ជ្រើសរើស ត្រិះរិះ ដល់នូវកិរិយាល្បងនូវធម៌​នោះ ដោយប្រាជ្ញា ។ ម្នាលភិក្ខុទាំងឡាយ ក្នុងសម័យណា ភិក្ខុមានស្មារតីដូច្នោះ ជ្រើសរើស ត្រិះរិះ ដល់នូវកិរិយា​ល្បង​នូវ​ធម៌នោះដោយប្រាជ្ញាហើយ ក្នុង​សម័យនោះ ធម្មវិចយសម្ពាជ្ឈាង្គ ក៏ឈ្មោះថាភិក្ខុប្រារព្ធហើយ ក្នុងសម័យនោះ ភិក្ខុឈ្មោះថាបានចម្រើន ធម្មវិចយសម្ពោជ្ឈង្គ ក្នុងសម័យនោះ ធម្មវិចយ​សម្ពោជ្ឈង្គ ក៏ដល់នូវ​កិរិយា​ពេញបរិបូណ៌ ដោយការចំរើនរបស់ភិក្ខុ ។ ភិក្ខុនោះ កំពុងជ្រើសរើស កំពុង​ត្រិះរិះ ដល់នូវកិរិយាល្បងនូវធម៌នោះដោយប្រាជ្ញាហើយ ក៏ប្រារព្ធនូវសេចក្តី​ព្យាយាម មិនឲ្យធូរថយឡើយ ។ ម្នាលភិក្ខុទាំងឡាយ ក្នុង​សម័យណា ភិក្ខុជ្រើសរើស ត្រិះរិះ ដល់នូវកិរិយាល្បងនូវធម៌នោះដោយប្រាជ្ញា បាន​ប្រារព្ធ សេចក្តីព្យាយាមមិនឲ្យធូរថយហើយ ក្នុងសម័យនោះ វីរិយសម្ពោ​ជ្ឈង្គក៏ ឈ្មោះថាភិក្ខុប្រារព្ធហើយ ក្នុងសម័យនោះ ភិក្ខុឈ្មោះថាបានចម្រើន​វីរិយសម្ពោជ្ឈង្គ ក្នុងសម័យនោះ វីរិយសម្ពោជ្ឈង្គ ក៏ដល់នូវកិរិយាពេញ បរិបូណ៌​ដោយការចម្រើនរបស់ភិក្ខុ ។ បីតិដែលប្រាសចាកអាមិសៈ ក៏កើត​ឡើងដល់​ភិក្ខុដែលប្រារព្ធសេចក្តីព្យាយាម ។ ម្នាលភិក្ខុទាំងឡាយ ក្នុង​សម័យ​​ណា បីតិ​ដែលប្រាសចាកអាមិសៈ កើតឡើងដល់ភិក្ខុអ្នកប្រារព្ធ​សេចក្តី​​ព្យាយាមហើយ ក្នុងសម័យនោះ បីតិសម្ពោជ្ឈង្គក៏ឈ្មោះថាភិក្ខុប្រារព្ធ​ហើយ ក្នុងសម័យនោះ ភិក្ខុឈ្មោះថាបានចំរើនបីតិសម្ពោជ្ឈង្គ ក្នុងសម័យ​នោះ បីតិសម្ពោជ្ឈង្គក៏ដល់នូវ​កិរិយាពេញបរិបូណ៌ ដោយការចម្រើនរបស់​ភិក្ខុ ។ កាយរបស់ភិក្ខុដែលមានចិត្ត​ប្រកបដោយបីតិ ក៏ស្ងប់ស្ងាត់ ទាំង ឬក៏​ស្ងប់​ស្ងាត់ដែរ ម្នាលភិក្ខុទាំងឡាយ ក្នុង​សម័យណា បើកាយរបស់ ភិក្ខុមាន​ចិត្តប្រកបដោយបីតិស្ងប់ស្ងាត់ ទាំងចិត្ត​សោតក៏ស្ងប់ស្ងាត់ហើយ ក្នុងសម័យ នោះ បស្សទ្ធិសម្ពោជ្ឈង្គក៏ឈ្មោះថាភិក្ខុ​ប្រារព្ធហើយ ក្នុងសម័យនោះ ភិក្ខុ​ឈ្មោះ​ថាបានចម្រើនបស្សទ្ធិសម្ពោជ្ឈង្គ ក្នុង​សម័យនោះ បស្សទ្ធិសម្ពោជ្ឈង្គ​ក៏ដល់នូវកិរិយាពេញបរិបូណ៌ ដោយការចម្រើន​របស់ភិក្ខុ ។ ចិត្តរបស់ភិក្ខុ​ដែលមានកាយស្ងប់ស្ងាត់ ទាំងមានសេចក្តីសុខ ក៏​តាំងនៅខ្ជាប់ ។ ម្នាលភិក្ខុ​ទាំងឡាយ ក្នុងសម័យណា ចិត្តរបស់ភិក្ខុដែលមាន​កាយស្ងប់ស្ងាត់ ទាំងមាន​សេចក្តី​សុខតាំងនៅខ្ជាប់ហើយ ក្នុងសម័យនោះ សមាធិសម្ពោជ្ឈង្គ ក៏ឈ្មោះ​ថា​ភិក្ខុប្រារព្ធហើយ ក្នុងសម័យនោះ ភិក្ខុឈ្មោះថា​ បានចម្រើនសមាធិ-សម្ពោជ្ឈង្គ ក្នុងសម័យនោះ សមាធិសម្ពោជ្ឈង្គក៏ដល់នូវ​កិរិយាពេញបរិបូណ៌ ដោយការចម្រើនរបស់ភិក្ខុ ។ ភិក្ខុនោះ ញ៉ាំងចិត្តដែលតាំង​នៅ​ខ្ជាប់ដូច្នោះ ឲ្យព្រងើយកន្តើយដោយស្រួល ។ ម្នាលភិក្ខុទាំងឡាយ សម័យ​ណា ភិក្ខុ​ញ៉ាំង​ចិត្តដែលតាំងនៅខ្ជាប់ដូច្នោះ ឲ្យព្រងើយកន្តើយ ដោយស្រួល​ហើយ ក្នុងសម័យនោះ ឧបេក្ខាសម្ពោជ្ឈង្គ ក៏ឈ្មោះថាភិក្ខុប្រារព្ធហើយ ក្នុង​សម័យ​នោះ ភិក្ខុឈ្មោះថាបានចម្រើនឧបេក្ខាសម្ពោជ្ឈង្គ ក្នុងសម័យនោះ ឧបេក្ខា-សម្ពោជ្ឈង្គ ក៏ដល់នូវកិរិយាពេញបរិបូណ៌ ដោយការចម្រើនរបស់ភិក្ខុ ។ ម្នាលភិក្ខុទាំងឡាយ ក្នុងសម័យណា ភិក្ខុ (ពិចារណាឃើញរឿយៗ នូវ​វេទនា) ក្នុងវេទនាទាំងឡាយ . . . នូវចិត្តក្នុងចិត្ត . . . ពិចារណាឃើញរឿយៗ នូវធម៌ក្នុង​ធម៌ទាំងឡាយ មានព្យាយាមជាគ្រឿងដុតកម្តៅកិលេស ប្រកប​ដោយប្រាជ្ញា​ដឹងសព្វ មានស្មារតីជាគ្រឿងកំណត់ បន្ទោបង់នូវអភិជ្ឈា និង​ទោមនស្សក្នុង​លោក ក្នុងសម័យនោះ ស្មារតី ក៏ឈ្មោះថាភិក្ខុបានតំកល់ខ្ជាប់ មិនវង្វេងភ្លេច ។ ម្នាលភិក្ខុទាំងឡាយ ក្នុងសម័យណា ស្មារតីដែលភិក្ខុ​តំកល់​ខ្ជាប់ មិនវងេ្វងភ្លេច​ហើយ ក្នុងសម័យនោះ សតិសម្ពោជ្ឈង្គក៏ឈ្មោះថាភិក្ខុ​ប្រារព្ធហើយ សម័យនោះ ភិក្ខុឈ្មោះថា បានចម្រើនសតិសម្ពោជ្ឈង្គ ក្នុង​សម័យ​នោះ សតិសម្ពោជ្ឈង្គក៏​ដល់នូវកិរិយាពេញបរិបូណ៌ ដោយការ ចម្រើនរបស់ភិក្ខុ ។ ភិក្ខុនោះមានស្មារតី​ដូច្នោះ តែងជ្រើសរើស ត្រិះរិះ ដល់នូវកិរិយាល្បងនូវធម៌នោះដោយប្រាជ្ញា ។ ម្នាលភិក្ខុទាំងឡាយ ក្នុង​សម័យ​ណា មានស្មារតីដូច្នោះ តែងជ្រើសរើស ត្រិះរិះ ដល់នូវកិរិយាល្បង នូវធម៌នោះដោយប្រាជ្ញាហើយ ធម្មវិចយសម្ពោជ្ឈង្គក៏ឈ្មោះ​ថាភិក្ខុប្រារព្ធ​ហើយ ក្នុងសម័យនោះ ភិក្ខុឈ្មោះថាបានចម្រើនធម្មវិចយសម្ពោ​ជ្ឈង្គ ក្នុង​សម័យនោះ ធម្មវិចយសម្ពោជ្ឈង្គក៏ដល់នូវកិរិយាពេញបរិបូណ៌ ដោយ​ការ​ចម្រើនរបស់ភិក្ខុ ។ កាលភិក្ខុនោះ កំពុងជ្រើសរើស កំពុងត្រិះរិះ ដល់នូវ​កិរិយាល្បងមើលនូវធម៌នោះដោយប្រាជ្ញាហើយ ក៏ឈ្មោះថាបានប្រារព្ធ​សេចក្តី​​ព្យាយាម មិនឲ្យធូរថយឡើយ ។ ម្នាលភិក្ខុទាំងឡាយ ក្នុងសម័យ​ណា ភិក្ខុកំពុង​ជ្រើសរើស កំពុងត្រិះរិះ ដល់នូវកិរិយាល្បងនូវធម៌​នោះដោយ​ប្រាជ្ញា បានប្រារព្ធ​ព្យាយាមមិនឲ្យធូរថយហើយ ក្នុងសម័យនោះ វីរិយ​សម្ពោជ្ឈង្គ​​ក៏ឈ្មោះថាភិក្ខុ​ប្រារព្ធហើយ ក្នុងសម័យនោះ ភិក្ខុឈ្មោះថាបាន​ចម្រើន​វីរិយសម្ពោជ្ឈង្គ ក្នុង​សម័យនោះ វីរិយសម្ពោជ្ឈង្គ ក៏ដល់នូវកិរិយា​ពេញបរិបូណ៌ ដោយការចម្រើន​របស់ភិក្ខុ ។ បីតិដែលប្រាសចាកអាមិសៈ ក៏កើតឡើងដល់ភិក្ខុដែលប្រារព្ធ​ព្យាយាម ។ ម្នាលភិក្ខុទាំងឡាយ ក្នុងសម័យ ណា បីតិដែលប្រាសចាកអាមិសៈ កើតឡើងដល់ភិក្ខុដែលប្រារព្ធសេចក្តី ព្យាយាមហើយ ក្នុងសម័យនោះ បីតិសម្ពោ​ជ្ឈង្គក៏ឈ្មោះថាភិក្ខុប្រារព្ធហើយ ក្នុងសម័យនោះ ភិក្ខុឈ្មោះថាបានចម្រើន​បីតិសម្ពោជ្ឈង្គ ក្នុងសម័យនោះ បីតិសម្ពោជ្ឈង្គដល់នូវកិរិយាពេញបរិបូណ៌ ដោយការចម្រើនរបស់ភិក្ខុ ។ កាយ​របស់ភិក្ខុដែលមានចិត្តប្រកបដោយបីតិ ក៏​ស្ងប់ស្ងាត់ ទាំងចិត្តសោតក៏​ស្ងប់ស្ងាត់ ។ ម្នាលភិក្ខុទាំងឡាយ ក្នុងសម័យណា បើកាយ របស់ភិក្ខុដែល​មាន​ចិត្តប្រកបដោយបីតិ ក៏ស្ងប់ស្ងាត់ ទាំងចិត្តសោតក៏​ស្ងប់ស្ងាត់ហើយ ក្នុង​សម័យនោះ បស្សទ្ធិសម្ពោជ្ឈង្គ ក៏ឈ្មោះថាភិក្ខុប្រារព្ធ​ហើយ ក្នុងសម័យនោះ ភិក្ខុឈ្មោះថាបានចម្រើនបស្សទ្ធិសម្ពោជ្ឈង្គ ក្នុងសម័យ​នោះបស្សទ្ធិសម្ពោជ្ឈង្គ ក៏ដល់នូវកិរិយាពេញបរិបូណ៌ ដោយការចម្រើនរបស់​ភិក្ខុ ។ ចិត្តរបស់ភិក្ខុ​ដែល​មានកាយស្ងប់ស្ងាត់ ទាំងមានសេចក្តីសុខ ក៏តាំងនៅ​ខ្ជាប់ ។ ម្នាលភិក្ខុ​ទាំងឡាយ ក្នុងសម័យណា ចិត្តរបស់ភិក្ខុដែលមានកាយ​ស្ងប់ស្ងាត់ ទាំងមាន​សេចក្តីសុខតាំងនៅខ្ជាប់ហើយ ក្នុងសម័យនោះ សមាធិ​សម្ពោជ្ឈង្គ ក៏ឈ្មោះ​ថា​ភិក្ខុប្រារព្ធហើយ ក្នុងសម័យនោះ ភិក្ខុឈ្មោះថាបាន​ចម្រើនសមាធិ-សម្ពោជ្ឈង្គ ក្នុងសម័យនោះ សមាធិសម្ពោជ្ឈង្គក៏ដល់នូវកិរិយា​ពេញបរិបូណ៌ ដោយការចម្រើនរបស់ភិក្ខុ ។ ភិក្ខុនោះញ៉ាំងចិត្តដែលតាំងនៅ​ខ្ជាប់ដូច្នោះ ឲ្យព្រងើយកន្តើយដោយស្រួល ។ ម្នាលភិក្ខុទាំងឡាយ ក្នុងសម័យ​ណា ភិក្ខុញ៉ាំងចិត្តដែលតាំងនៅខ្ជាប់ដូច្នោះ ឲ្យព្រងើយកន្តើយដោយស្រួល​ហើយ ក្នុងសម័យនោះ ឧបេក្ខាសម្ពោជ្ឈង្គ ក៏ឈ្មោះថាភិក្ខុបានប្រារព្ធហើយ ក្នុង​សម័យនោះ ភិក្ខុឈ្មោះថាបានចម្រើនឧបេក្ខាសម្ពោជ្ឈង្គ ក្នុងសម័យនោះ ឧបេក្ខាសម្ពោជ្ឈង្គ ក៏ដល់នូវកិរិយាពេញបរិបូណ៌ ដោយការចម្រើនរបស់ភិក្ខុ ។ ម្នាលភិក្ខុទាំងឡាយ សតិប្បដ្ឋានទាំង ៤ ដែលបុគ្គល បានចម្រើន​យ៉ាងនេះ បានធ្វើ​ឲ្យរឿយៗ យ៉ាងនេះ រមែងញ៉ាំងពោជ្ឈង្គទាំង ៧ ឲ្យពេញ បរិបូណ៌បាន ។</p>
        <p><a class='ref km' id='km291' href='#km291'>២៩១</a>ម្នាលភិក្ខុទាំងឡាយ ពោជ្ឈង្គទាំង ៧ ដែលបុគ្គលចម្រើន ហើយ ​ដូចម្តេច បានធ្វើឲ្យរឿយៗ ហើយ ដូចម្តេច ទើបញ៉ាំងវិជ្ជានិង​វិមុត្តិ​ឲ្យពេញបរិបូណ៌​បាន ។ ម្នាលភិក្ខុទាំងឡាយ ភិក្ខុក្នុងសាសនានេះ ចម្រើន​សតិសម្ពោជ្ឈង្គ ដែល​អាស្រ័យវិវេក អាស្រ័យវិរាគៈ អាស្រ័យនិរោធ ជា​ធម្មជាតបង្អោនចិត្តទៅ​ដើម្បីលះបង់ ។ ភិក្ខុចម្រើនធម្មវិចយសម្ពោជ្ឈង្គ . . . ចម្រើនវីរិយសម្ពោជ្ឈង្គ . . . ចម្រើនបីតិសម្ពោជ្ឈង្គ . . . ចម្រើនបស្សទិ្ធ សម្ពោ-​ ជ្ឈង្គ . . . ចម្រើនសមាធិ​សម្ពោជ្ឈង្គ . . . ចម្រើនឧបេក្ខាសម្ពោជ្ឈង្គ ដែល​អាស្រ័យវិវេក អាស្រ័យវិរាគៈ អាស្រ័យនិរោធ ជាធម្មជាតបង្អោនចិត្តទៅ ដើម្បីលះបង់ ។ ម្នាលភិក្ខុទាំងឡាយ ពោជ្ឈង្គទាំង ៧ ដែលបុគ្គលចម្រើន​ហើយ​យ៉ាងនេះ បានធ្វើឲ្យរឿយៗ ហើយយ៉ាង​នេះ ទើបញ៉ាំងវិជ្ជានិងវិមុត្តិ ឲ្យពេញបរិបូណ៌បាន ។ លុះព្រះមានព្រះភាគ ទ្រង់​សម្តែងនូវអាបានស្សតិ​សូត្រនេះចប់ហើយ ភិក្ខុទាំងនោះ មានសេចក្តីពេញចិត្ត ត្រេកអរហើយ​ចំពោះភាសិត របស់ព្រះមានព្រះភាគ ។</p>
        <p>ចប់ អានាបានស្សតិសូត្រ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>