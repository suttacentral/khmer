<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.25' lang='km'>
        <header>
            <ul>
            </ul>
            <h1>បព្វតោបមសូត្រ ទី ៥</h1>
        </header>
        <p><a class='ref km' id='km៤១៥' href='#km៤១៥'>៤១៥</a>សាវត្ថីនិទាន ។ គ្រានោះ ព្រះបាទបសេនទិកោសល ស្ដេចចូលទៅគាល់ ព្រះមានព្រះភាគទាំងថ្ងៃត្រង់​​​​ លុះចូលទៅដល់ថ្វាយបង្គំព្រះមានព្រះភាគ ហើយគង់​នៅ​ក្នុង​​​​​​​ទីសមគួរ ។ លុះព្រះបាទបសេនទិកោសល គង់នៅក្នុង​ទីសមគួរហើយ ទើបព្រះ​មាន​​​​ព្រះភាគត្រាស់យ៉ាងនេះថា អើហ្ន៎មហារាជ ព្រះអង្គទើបស្ដេចយាងមកពីទីណាទាំងថ្ងៃ​ត្រង់ ។ បពិត្រព្រះអង្គដ៏ចម្រើន ក្សត្រជាស្ដេចបានមុទ្ធាភិសេករួចហើយ ស្រវឹងជ្រប់​ដោយ​​​​ភាពជាធំ មានសេចក្ដីត្រេកអរក្នុងកាមគ្របសង្កត់ ដល់នូវការមាំមួនក្នុងជនបទ នៅត្រួតត្រាបឋវីមណ្ឌលដ៏ធំ តែងមានរាជកិច្ចណា ឥឡូវនេះខ្ញុំព្រះអង្គដល់នូវការខ្វល់​ខ្វាយ​​ចំពោះរាជកិច្ចនោះ ។</p>
        <p><a class='ref km' id='km៤១៦' href='#km៤១៦'>៤១៦</a>បពិត្រមហារាជ ព្រះអង្គសំគាល់ហេតុនោះដូចម្ដេច បុរសរបស់ព្រះអង្គ ក្នុងជនបទនេះ មានពាក្យគួរជឿរ មានពាក្យគួរធ្វើតាម មកពីទិសខាងកើត បុរសនោះ ចូលមកគាល់ព្រះអង្គ ក្រាបបង្គំទូលយ៉ាងនេះថា សូមព្រះរាជតេជះតម្កល់លើត្បូង បពិត្រ​​​​​​​មហារាជសូមទ្រង់ជ្រាប ខ្ញុំព្រះអង្គទើបនឹងមកអំពីទិសខាងកើត បានឃើញភ្នំធំខ្ពស់ស្មើ​នឹងអាកាស រមៀលមកកិនសត្វទាំងអស់ក្នុងទីនោះ បពិត្រមហារាជ សូមព្រះ​អង្គ​ធ្វើ​កិច្ច​​​​ដែលទ្រង់ត្រូវធ្វើឥឡូវនេះចុះ ។ លំដាប់នោះ បុរសទីពីរមកអំពីទិសខាងត្បូង ។ បេ ។ លំដាប់នោះ បុរសទីបីមកអំពីទិសលិច ។ បេ ។ លំដាប់នោះ បុរសទីបួន មានពាក្យគួរ​ជឿរ មានពាក្យគួរធ្វើតាម មកអំពីទិសខាងជើង បុរសនោះចូលមកគាល់ព្រះអង្គ ក្រាប​បង្គំ​ទូលយ៉ាងនេះថា សូមព្រះរាជតេជះតម្កល់លើត្បូង បពិត្រមហារាជ សូម​ទ្រង់​ជ្រាប ខ្ញុំព្រះអង្គទើបនឹងមកអំពីទិសខាងជើង បានឃើញភ្នំធំខ្ពស់ស្មើនឹងអាកាស រមៀល​​​មក​កិនសត្វទាំងអស់ ក្នុងទីនោះ បពិត្រមហារាជ សូមព្រះអង្គធ្វើកិច្ច ដែលទ្រង់​ត្រូវធ្វើឥឡូវនេះចុះ ។ បពិត្រមហារាជ កាលបើភ័យធំយ៉ាងនេះកើតឡើងក្ដី ហេតុ​អាក្រក់ គឺការអស់ទៅនៃមនុស្សក្ដី មនុស្សភាពដែលសត្វបានដោយក្រក្ដី ព្រះអង្គអាច​ធ្វើបានដែរឬ ។ បពិត្រព្រះអង្គដ៏ចម្រើន កាលបើភ័យធំយ៉ាងនេះកើតឡើងក្ដី ហេតុ អាក្រក់ គឺការអស់ទៅនៃមនុស្សក្ដី មនុស្សភាពដែលសត្វបានដោយក្រក្ដី ខ្ញុំព្រះអង្គគប្បី ធ្វើដូចម្ដេចបាន ក្រៅអំពីការប្រព្រឹត្តិធម៌ ក្រៅអំពីការប្រព្រឹត្តិស្មើ ក្រៅអំពីការធ្វើកុសល ក្រៅអំពីការធ្វើបុណ្យ ។</p>
        <p><a class='ref km' id='km៤១៧' href='#km៤១៧'>៤១៧</a>ព្រះអង្គត្រាស់ថា បពិត្រមហារាជ តថាគតសូមថ្វាយព្រះពរព្រះអង្គ បពិត្រ​មហារាជ តថាគតសូមថ្វាយដំណឹងព្រះអង្គ បពិត្រ​មហារាជ ជរានិងមរណៈ រមែងគ្របសង្កត់ព្រះអង្គពិត បពិត្រមហារាជ កាលបើជរានិងមរណៈគ្របសង្កត់ព្រះអង្គ​ តើព្រះអង្គត្រូវធ្វើដូចម្ដេច ។ ព្រះបាទបសេនទិកោសលក្រាបបង្គំទូលថា បពិត្រព្រះអង្គដ៏​ចម្រើន កាលបើជរានិងមរណៈគ្របសង្កត់ខ្ញុំព្រះអង្គ ខ្ញុំព្រះអង្គគប្បីធ្វើដូចម្ដេចបាន ក្រៅ​អំពីការប្រព្រឹត្តិធម៌ ក្រៅអំពីការប្រព្រឹត្តិស្មើ ក្រៅអំពីការធ្វើកុសល ក្រៅអំពីការ​ធ្វើបុណ្យ បពិត្រព្រះអង្គដ៏ចម្រើន ក្សត្រជាស្ដេចបានមុទ្ធាភិសេកហើយ ស្រវឹងជ្រប់​ដោយ​ភាពជាធំ មានសេចក្ដីត្រេកអរក្នុងកាមមកគ្របសង្កត់ ដល់នូវការមាំមួនក្នុងជនបទ នៅត្រួតត្រាបឋវីមណ្ឌលដ៏ធំ តែងមានចម្បាំងដោយដំរីណា បពិត្រព្រះអង្គដ៏ចម្រើន ចម្បាំងដោយដំរីទាំងនោះ នឹងយកជាគតិ យកជាវិស័យ ក្នុងវេលាជរានិងមរណៈគ្របសង្កត់ ពុំបាន បពិត្រព្រះអង្គដ៏ចម្រើន ឯក្សត្រជាស្ដេចបានមុទ្ធាភិសេកហើយ​ ។ បេ ។ នៅត្រួតត្រា បឋវីមណ្ឌលដ៏ធំ រមែងមានចម្បាំងដោយសេះ​ ។ បេ ។ រមែងមានចម្បាំងដោយរថ ។ បេ​ ។ រមែងមានចម្បាំងដោយពលថ្មើជើង បពិត្រព្រះអង្គដ៏ចម្រើន ចម្បាំងដោយពលថ្មើ ជើងទាំងនោះ នឹងយកជាគតិ យកជាវិស័យ ក្នុងវេលាជរានិងមរណៈគ្របសង្កត់ ពុំបានឡើយ បពិត្រព្រះអង្គដ៏ចម្រើន ក្នុងរាជត្រកូលនេះ ទោះបីមានពួកមហាមាត្យ ដែលជាមន្រ្តី ល្មមនឹងទម្លាយពួកសត្រូវដែលមកដល់ ដោយអាថ៌កំបាំងទាំងឡាយបាន បពិត្រ​ព្រះអង្គដ៏ចម្រើន ចម្បាំងដោយអាថ៌កំបាំងទាំងនោះ នឹងយកជាគតិ យកជាវិស័យ ក្នុង វេលាជរានិងមរណៈគ្របសង្កត់ ពុំបានដែរ បពិត្រព្រះអង្គដ៏ចម្រើន ក្នុងរាជត្រកូលនេះ មានប្រាក់និងមាសជាច្រើន ដែលឋិតនៅលើផែនដីក្ដី ដែលឋិតនៅលើអាកាសក្ដី ល្មមឲ្យខ្ញុំព្រះអង្គកម្ចាត់ពួកសត្រូវ ដែលមកដោយទ្រព្យបាន បពិត្រព្រះអង្គដ៏ចម្រើន តែថា ចម្បាំងដោយទ្រព្យទាំងនោះ នឹងយកជាគតិ យកជាវិស័យ ក្នុងវេលាជរានិងមរណៈ​គ្របសង្កត់ ក៏ពុំបាន បពិត្រព្រះអង្គដ៏ចម្រើន កាលដែលជរានិងមរណៈមកគ្របសង្កត់ ខ្ញុំ ព្រះអង្គ អាចធ្វើដូចម្ដេចបាន ក្រៅអំពីការប្រព្រឹត្តិធម៌ ក្រៅអំពីការប្រព្រឹត្តិស្មើ ក្រៅអំពី​ការធ្វើកុសល ក្រៅអំពីការធ្វើបុណ្យ ។</p>
        <p><a class='ref km' id='km៤១៨' href='#km៤១៨'>៤១៨</a>ព្រះអង្គត្រាស់ថា បពិត្រមហារាជ នុ៎ះយ៉ាងហ្នឹងហើយ បពិត្រមហារាជ នុ៎ះយ៉ាងហ្នឹងហើយ កាលជរានិងមរណៈមកគ្របសង្កត់ព្រះអង្គ អាចធ្វើដូចម្ដេចបាន ក្រៅអំពីការប្រព្រឹត្តិធម៌ ក្រៅអំពីការប្រព្រឹត្តិស្មើ ក្រៅអំពីការធ្វើកុសល ក្រៅអំពីការ​ធ្វើបុណ្យ ។</p>
        <p><a class='ref km' id='km៤១៩' href='#km៤១៩'>៤១៩</a>ព្រះមានព្រះភាគ បានត្រាស់នូវភាសិតនេះ ។ បេ ។</p>
        <p>ភ្នំថ្មតាន់សុទ្ធ ដ៏ធំ​ទូលាយ ទល់នឹងអាកាស រលំចុះមកកិនពួកសត្វជុំវិញក្នុងទិសទាំង ៤ យ៉ាង​ណា​មិញ ជរានិងមច្ចុ តែងគ្របសង្កត់ពួកសត្វទាំងឡាយទោះក្សត្រ ព្រាហ្មណ៍ វេស្សៈ សុទ្ទៈ មនុស្សចណ្ឌាល ត្រកូលអ្នកចោលសម្រាមយ៉ាងនោះឯង ឥតមានវៀរលែងបុគ្គលណាមួយឡើយ តែងញាំញីពួកសត្វ​ទាំង​​​អស់ ទីរបស់ពួកពលដំរី មិនមានក្នុង មច្ចុសង្រ្គាមនោះទេ ទីរបស់ពួក​ពល​​​រថ ក៏មិនមាន ទាំងទីរបស់ពួកពលថ្មើជើង ក៏មិនមាន ក្នុងមច្ចុ សង្រ្គាម​នោះដែរ មួយទៀត ឥតមានអ្នកណាមួយ អាចឈ្នះ (នូវជរានិងមរណៈនោះ) ដោយចម្បាំង ដោយអាថ៌កំបាំងឬដោយទ្រព្យបានឡើយ ព្រោះ​ហេតុនោះ បុរស់ជាបណ្ឌិតអ្នកមានប្រាជ្ញា កាលឃើញប្រយោជន៍របស់ខ្លួន ក៏គួរញ៉ាំងសទ្ធាឲ្យតម្កល់នៅក្នុងព្រះពុទ្ធ ព្រះធម៌ ព្រះសង្ឃ បុគ្គលណា​ប្រព្រឹត្តធម៌ដោយកាយ ដោយវាចា ឬដោយចិត្ត បណ្ឌិតទាំងឡាយតែងសរសើរបុគ្គលនោះ ក្នុងលោកនេះឯង លុះបុគ្គលនោះរំលាយខន្ធ ទៅកាន់បរ​លោ​ក តែងត្រេកអរ ក្នុងឋានសួគ៌ទៀត ។</p>
        <p>ចប់ បុគ្គលវគ្គ ទី ៣ ។</p>
        <p>បញ្ជីរឿងនៃបុគ្គលវគ្គនោះ ​គឺ</p>
        <p>បុគ្គលសូត្រ ១ អយ្យិកាសូត្រ ១ លោកសូត្រ ១ ឥស្សត្ថសូត្រ ១ បព្វតោបមសូត្រ ១ ដែលព្រះពុទ្ធដ៏ប្រសើរ ទ្រង់ត្រាស់ហើយ នេះហៅថា កោសលបញ្ចកៈ ។</p>
        <p>ចប់ កោសលសំយុត្ត ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>