<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.22' lang='km'>
        <header>
            <ul>
            </ul>
            <h1>សមិទ្ធិសូត្រ ទី ២</h1>
        </header>
        <p><a class='ref km' id='km៤៨៦' href='#km៤៨៦'>៤៨៦</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់​នៅ​ក្នុងស្រុកសិលាវតី ក្នុងដែនសក្កៈ ។ សម័យនោះឯង ព្រះសមិទ្ធិមានអាយុ ជាអ្នកមិន​ប្រមាទ មានព្យាយាមដុតកម្ដៅកិលេស មានចិត្តបញ្ជូនទៅកាន់ព្រះនិព្វាន ហើយនៅក្នុង​ទីជិត នៃព្រះមានព្រះភាគ ។ គ្រានោះឯង ព្រះសមិទ្ធិមានអាយុ នៅក្នុងទីស្ងាត់ពួនសម្ងំ​នៅ​​​ក្នុងកម្មដ្ឋាន មានសេចក្ដីត្រិះរិះកើតឡើងក្នុងចិត្ត យ៉ាងនេះថា អាត្មាអញពេញជា​មានលាភ អត្តភាពជាមនុស្ស អាត្មាអញពេញជាបានដោយល្អ ព្រោះអាត្មាអញមាន​ព្រះអរហន្តសម្មាសម្ពុទ្ធជាគ្រូ អាត្មាអញពេញជាមានលាភ អត្តភាពជាមនុស្ស អាត្មា​អញ​ពេញជាបានដោយល្អ ព្រោះអាត្មាអញបានបួសក្នុងធម្ម-វិន័យ ដែលព្រះមាន​ព្រះ​ភាគ​ទ្រង់ត្រាស់ហើយ ដោយប្រពៃយ៉ាងនេះ អាត្មាអញពេញជាមានលាភ អត្តភាពជាមនុស្ស អាត្មាអញ ពេញជាបានដោយល្អ ព្រោះអាត្មាអញមានពួកបុគ្គលមានសីល មានធម៌​ដ៏ល្អ ជា​ព្រហ្មចារី ។ </p>
        <p><a class='ref km' id='km៤៨៧' href='#km៤៨៧'>៤៨៧</a>លំដាប់នោះឯង មារមានចិត្តបាប បានដឹងសេចក្ដីត្រិះរិះក្នុងចិត្តរបស់ព្រះសមិទ្ធិមានអាយុ ដោយចិត្តរបស់ខ្លួន ក៏ចូលទៅរកព្រះសមិទ្ធិមានអាយុ លុះចូលទៅ​ដល់ហើយ ក៏ធ្វើសំឡេងគួរខ្លាច គួរស្ញប់ស្ញែងយ៉ាងខ្លាំង ក្នុងទីជិតព្រះសមិទ្ធិមានអាយុ ចំណែកផែនដី ហាក់ដូចជាលាន់រំពង ។</p>
        <p><a class='ref km' id='km៤៨៨' href='#km៤៨៨'>៤៨៨</a>គ្រានោះឯង ព្រះសមិទ្ធិមានអាយុ ​បានចូលទៅគាល់ព្រះមានព្រះភាគ ចូលលុះទៅ​ដល់ហើយ ក៏ក្រាបថ្វាយបង្គំព្រះមានព្រះភាគ រួចអង្គុយក្នុងទីសមគួរ ។ លុះព្រះ​សមិទ្ធិមានអាយុ អង្គុយក្នុងទីសមគួរហើយ ក៏ក្រាបបង្គំទូលព្រះមានព្រះភាគថា បពិត្រព្រះអង្គដ៏ចម្រើន ខ្ញុំព្រះអង្គជាអ្នកមិនប្រមាទ មានព្យាយាមដុតកម្ដៅកិលេស មានចិត្តបញ្ជូនទៅកាន់ព្រះនិព្វាន ហើយនៅក្នុងទីជិតព្រះមានព្រះភាគឯណោះ បពិត្រព្រះអង្គ​ដ៏ចម្រើន កាលខ្ញុំព្រះអង្គនោះ នៅក្នុងទីស្ងាត់ពួនសម្ងំ នៅក្នុងកម្មដ្ឋាន មានសេចក្ដីត្រិះរិះ កើតឡើងក្នុងចិត្តយ៉ាងនេះថា អាត្មាអញពេញជាមានលាភ អត្តភាពជាមនុស្ស អាត្មា​អញ​​ពេញជាបានដោយល្អ ព្រោះអាត្មាអញមានព្រះអរហន្តសម្មាសម្ពុទ្ធជាគ្រូ អាត្មា​អញ​​ពេញជាមានលាភ អត្តភាពជាមនុស្ស អាត្មាអញពេញជាបានដោយល្អ ព្រោះអាត្មា​អញ​​បានបួសក្នុងធម្ម-វិន័យ ដែលព្រះអង្គទ្រង់សំដែងហើយដោយប្រពៃ យ៉ាងនេះ អាត្មា​អញ​​​ពេញជាមានលាភ អត្តភាពជាមនុស្ស អាត្មាអញពេញជាបានដោយល្អ ព្រោះអាត្មា​អញ​​ មានពួកបុគ្គលមានសីល មានធម៌ល្អ ជាសព្រហ្មចារី បពិត្រព្រះអង្គដ៏ចម្រើន សំឡេងគួរខ្លាចគួរស្ញប់ស្ញែងយ៉ាងខ្លាំង ក៏កើតមានក្នុងទីជិតខ្ញុំព្រះអង្គនោះ ចំណែក​ផែនដី ហាក់ដូចជាលាន់រំពង ។ </p>
        <p><a class='ref km' id='km៤៨៩' href='#km៤៨៩'>៤៨៩</a>ព្រះអង្គទ្រង់ត្រាស់តបថា ម្នាលសមិទ្ធិ នុ៎ះមិនមែនជាផែនដីលាន់​ឮ​រំពងទេនុ៎ះ ជាមារមានចិត្តបាប មកដើម្បីធ្វើបញ្ញាចក្ខុរបស់អ្នកឲ្យវិនាសទេតើ ម្នាល​សមិទ្ធិ ចូរអ្នកទៅចុះ អ្នកកុំប្រមាទ ខំព្យាយាមដុតកម្ដៅកិលេស មានចិត្តបញ្ជូនទៅកាន់​ព្រះនិព្វាន ហើយនៅក្នុងទីនោះវិញចុះ ។ ព្រះសមិទ្ធិមានអាយុ ក៏ទទួលព្រះពុទ្ធដីកា​របស់ព្រះមានព្រះភាគថា ព្រះករុណាព្រះអង្គ ដូច្នេះហើយ ក្រោកអំពីអាសនៈ ក្រាប​ថ្វាយ​បង្គំព្រះមានព្រះភាគ ធ្វើប្រទក្សិណដើរចេញទៅ ។</p>
        <p><a class='ref km' id='km៤៩០' href='#km៤៩០'>៤៩០</a>ព្រះសមិទ្ធិមានអាយុ មិនប្រមាទ មានព្យាយាមដុតកម្ដៅកិលេស មាន​ចិត្ត​​បញ្ជូនទៅកាន់ព្រះនិព្វាន ហើយនៅក្នុងទីនោះឯង អស់វារៈជាគម្រប់ពីរដង ។ ព្រះ​សមិទ្ធិមានអាយុ នៅក្នុងទីស្ងាត់ពួនសម្ងំនៅក្នុងកម្មដ្ឋាន អស់វារៈជាគម្រប់ពីរដង ។ បេ ។ មារមានចិត្តបាប បានដឹងសេចក្ដីត្រិះរិះក្នុងចិត្ត របស់ព្រះសមិទ្ធិមានអាយុ ដោយចិត្ត​របស់ខ្លួន អស់វារៈជាគម្រប់ពីរដងផង ។ បេ ។ ចំណែកផែនដី ហាក់ដូចជាលាន់ឮរំពង ។</p>
        <p><a class='ref km' id='km៤៩១' href='#km៤៩១'>៤៩១</a>គ្រានោះឯង ព្រះសមិទ្ធិមានអាយុ ដឹងច្បាស់ថា អ្នកនេះ ជាមារមាន​ចិត្ត​បាប ដូច្នេះហើយ ទើបពោលនឹងមារមានចិត្តបាប ដោយគាថា ដូច្នេះថា</p>
        <p>អាត្មាចេញចាកផ្ទះចូលមកកាន់ផ្នួស ដោយសទ្ធា សតិនិងបញ្ញា អាត្មាបានដឹងហើយ ទាំងចិត្តសោត ក៏បានតាំងល្អហើយ ចូរអ្នកធ្វើរូប (ដែលគួរខ្លាច) តាមប្រាថ្នាចុះ អ្នកមិនអាចធ្វើអាត្មាឲ្យញាប់ញ័របានឡើយ ។</p>
        <p>គ្រានោះឯង មារមានចិត្តបាប កើតទុក្ខ តូចចិត្តថា សមិទ្ធិភិក្ខុ ស្គាលអាត្មាអញ ដូច្នេះ ហើយ ក៏បាត់ចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>