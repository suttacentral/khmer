<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn48' lang='km'>
        <header>
            <ul>
            </ul>
            <h1>កោសមិ្ពយសូត្រ ទី ៨</h1>
        </header>
        <p><a class='ref km' id='km១៨០' href='#km១៨០'>១៨០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ គង់នៅក្នុងឃោសិតារាម ទៀបក្រុងកោសម្ពី ។ ក៏សម័យនោះឯង ពួកភិក្ខុក្នុង ក្រុង កោសមី្ព​បង្កហេតុ ឈ្លោះទាស់ទែងគ្នា ចាក់ដោតគ្នានឹងគ្នាដោយលំពែង គឺមាត់ ពួក ភិក្ខុទាំងនោះ មិនញុំាងគ្នានឹងគ្នាឲ្យសុខចិត្តផង មិនប្រាថ្នានូវសេចកី្តសុខចិត្តផង មិនញុំាង គ្នានឹងគ្នាឲ្យល់ព្រមផង មិនប្រាថ្នានូវសេចកី្តយល់ព្រមផង ។ គ្រានោះ ភិក្ខុមួយរូប ចូលទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំ ព្រះមានព្រះភាគ ហើយអង្គុយក្នុងទីដ៏សមគួរ ។ លុះភិក្ខុនោះអង្គុយក្នុងទីសមគួរហើយ បានក្រាបបង្គំ​ទូលព្រះមានព្រះភាគដូច្នេះថា បពិត្រព្រះអង្គដ៏ចម្រើន ពួកភិក្ខុក្នុងនគរកោសម្ពីនេះ បង្កហេតុ ឈ្លោះ ទាស់ទែងគ្នា ចាក់ដោតគ្នានឹងគ្នាដោយលំពែងគឺមាត់ ភិក្ខុទាំងនោះ មិនញុំាងគ្នានឹង គ្នាឲ្យសុខចិត្តផង​ មិនប្រាថ្នានូវសេចកី្តសុខចិត្តផង មិនញុំាងគ្នានឹងគ្នា​ឲ្យយល់ព្រមផង​ មិនប្រាថ្នានូវសេចកី្តយល់ព្រមផង ។ គ្រានោះ ព្រះមានព្រះភាគទ្រង់ ត្រាស់ហៅភិក្ខុមួយរូបមកថា ម្នាលភិក្ខុ អ្នកចូរមកនេះ​ អ្នកចូរ ជហៅភិក្ខុទាំងឡាយនោះ តាមពាក្យតថាគតថា ព្រះសាស្តាត្រាស់ហៅ លោកមានអាយុទាំងឡាយ ភិក្ខុនោះបាន ទទួល ស្តាប់ព្រះពុទ្ធដីកានៃព្រះមានព្រះភាគថា ព្រះករុណា ព្រះអង្គ ហើយចូលទៅរក ពួកភិក្ខុទាំងនោះ លុះចូលទៅដល់ហើយ ក៏បាននិយាយនឹងភិក្ខុទាំងនោះដូច្នេះថា ព្រះ សាស្តាទ្រង់ ត្រាស់ហៅលោកមានអាយុទាំងឡាយ ។ ភិក្ខុទាំង នោះបានទទួលស្តាប់ ពាក្យភិក្ខុនោះថា ករុណា អាវុសោ ដូច្នេះហើយ ក៏នាំគ្នាចូលទៅ គាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំព្រះមានព្រះភាគ រួចទើប អង្គុយក្នុងទី ដ៏សមគួរ ។</p>
        <p><a class='ref km' id='km១៨១' href='#km១៨១'>១៨១</a>លុះពួកភិក្ខុទាំងនោះ អង្គុយក្នុងទីដ៏សមគួរហើយ ទើបព្រះមាន ព្រះភាគបានត្រាស់ភាសិតនេះថា ម្នាលភិក្ខុទាំងឡាយ បានឮថាអ្នកទាំងឡាយ បង្កហេតុ ឈ្លោះ ទាស់ទែងគ្នា ចាក់ដោតគ្នានឹងគ្នាដោយលំពែងគឺមាត់ អ្នកទាំងឡាយនោះ មិន ញុំាងគ្នានឹងគ្នាឲ្យសុខចិត្តផង មិនប្រាថ្នានូវសេចក្តីសុខចិត្តផង មិនញុំាងគ្នានឹងគ្នាឲ្យ យល់​ព្រមផង មិនប្រាថ្នានូវសេចកី្តយល់ព្រមផង ពិតមែនឬ ។​ ភិក្ខុទាំងនោះក្រា បបង្គំទូលថា ព្រះករុណា ព្រះអង្គ ។ ព្រះអង្គត្រាស់ថា ម្នាលភិក្ខុទាំងឡាយ អ្នកទាំង ឡាយសម្គាល់សេចកី្តនោះ ដូចម្តេច សម័យណា ដែលអ្នកទាំងឡាយ បង្កហេតុ ឈ្លោះ ទាស់ទែងគ្នា ចាក់ដោតគ្នានឹងគ្នាដោយ លំពែងគឺមាត់ សម័យនោះ អ្នកទាំងឡាយ បានតាំងកាយកម្មប្រកបដោយមេត្តា ចំពោះសព្រហ្មចារីបុគ្គលទាំងឡាយ ក្នុងទីចំពោះ មុខនិងទីកំបាំងមុខ ឬបានតាំងវចីកម្មប្រកបដោយមេត្តា ចំពោះសព្រហ្មចារីបុគ្គល ទាំងឡាយ ក្នុងទីចំពោះមុខនិងទីកំបាំងមុខ ឬបានតាំងមនោកម្មប្រកបដោយមេត្តា ចំពោះស ព្រហ្មចារីបុគ្គលទាំងឡាយ ក្នុងទីចំពោះមុខនិងទីកំបាំងមុខ ដែរឬទេ ។ បពិត្រ ព្រះអង្គដ៏ចម្រើន មិនតាំងយ៉ាងនោះទេ ។ ម្នាលភិក្ខុទាំងឡាយ បានឮដូច្នេះថា សម័យ ណា ដែលអ្នកទាំងឡាយ បង្កហេតុ ឈ្លោះ ទាស់ទែងគ្នា ចាក់ដោតគ្នានឹងគ្នាដោយ លំពែងគឺមាត់ សម័យនោះ អ្នកទាំងឡាយ បានតាំងកាយ កម្មប្រកបដោយមេត្តា ចំពោះពួកសព្រហ្មចារីបុគ្គល ក្នុងទីចំពោះមុខនិងទីកំបាំងមុខផង មិនបានតាំងវចីកម្ម ប្រកបដោយមេត្តា ចំពោះសព្រហ្មចារីបុគ្គល ក្នុងទីចំពោះមុខនិងទីកំបាំងមុខផង មិនបាន តាំងមនោកម្មប្រកបដោយមេត្តា ចំពោះពួកសព្រហ្មចារីបុគ្គល ក្នុងទីចំពោះមុខនឹង ទីកំបាំងមុខផង ម្នាលមោឃបុរសទាំងឡាយ ឥឡូវនេះ អ្នកទាំងឡាយដឹងដូចម្តេច ឃើញ ដូចម្តេច បានជាបង្កហេតុ ឈ្លោះ ទាស់ទែងគ្នា ចាក់ដោតគ្នានឹងគ្នាដោយ លំពែង គឺមាត់ អ្នកទាំងឡាយនោះមិន ញុំាងគ្នានឹងគ្នាឲ្យសុខចិត្តផង មិនប្រាថ្នានូវសេចកី្តសុខ ចិត្តផង មិនញុំាងគ្នានឹងគ្នាឲ្យល់ព្រមផង មិនប្រាថ្នានូវសេចកី្តយល់ព្រមផង ម្នាល មោឃបុរសទាំងឡាយ ហេតុនោះនឹងប្រព្រឹត្តទៅ​ ដើម្បីសេចកី្តមិនចម្រើន ដើម្បីសេចកី្ត ទុក្ខដល់ អ្នកទាំងឡាយ អស់កាលជាយូរអង្វែង ។</p>
        <p><a class='ref km' id='km១៨២' href='#km១៨២'>១៨២</a>លំដាប់នោះ ព្រះមានព្រះភាគ ទ្រង់ត្រាស់នឹងភិក្ខុទាំងឡាយថា ម្នាលភិក្ខុ ទាំងឡាយ ធម៌ទាំងឡាយ ៦ ប្រការនេះ ជាទីរឭក ជាទីធ្វើឲ្យកើតសេចកី្តស្រឡាញ់ ជាទីធ្វើឲ្យកើតសេចកី្តគោរព រមែងប្រព្រឹត្តទៅដើម្បីសេចកី្តសង្គ្រោះ ដើម្បីមិនទាស់ ទែងគ្នា ដើម្បីសេចកី្តព្រមព្រៀងគ្នា ដើម្បីមូលមិត្តគ្នា ។ ធម៌ទាំងឡាយ ៦ ប្រការ គឺអី្វខ្លះ ។ ម្នាលភិក្ខុទាំងឡាយ ភិក្ខុក្នុងសាសនានេះ គួរតាំងកាយកម្មប្រកបដោយមេត្តា ចំពោះ សព្រហ្មចារីបុគ្គល ក្នុងទីចំពោះមុខ និងទីកំបាំងមុខផង នេះឯងជាធម៌គួរឲ្យរឭក ជាទីធ្វើឲ្យកើតសេចកី្តស្រឡាញ់ ជាទីធ្វើឲ្យកើតសេចកី្តគោរព រមែងប្រព្រឹត្តទៅដើម្បី សេចកី្តសង្គ្រោះ ដើម្បីមិនទាស់ទែងគ្នា ដើម្បីសេចកី្តព្រមព្រៀងគ្នា ដើម្បីមូលមិត្តគ្នា ១ ។ ម្នាលភិក្ខុទាំងឡាយ ប្រការមួយទៀត ភិក្ខុគួរតាំងវចីកម្មប្រកបដោយមេត្តា ចំពោះ សព្រហ្មចារីបុគ្គល ក្នុងទីចំពោះមុខនឹងទីកំបាំងមុខផង នេះឯង ជាធម៌គួរឲ្យរឭក ជាទី ធ្វើឲ្យកើតសេចកី្តស្រឡាញ់ ជាទីធ្វើឲ្យកើតសេចកី្ត គោរព រមែងប្រព្រឹត្តទៅដើម្បី សេចកី្តសង្គ្រោះ ដើម្បីមិនទាស់ទែងគ្នា ដើម្បី សេចកី្តព្រមព្រៀងគ្នា ដើម្បីមូលមិត្តគ្នា ១ ។ ម្នាលភិក្ខុទាំងឡាយ ប្រការមួយទៀត ភិក្ខុគួរតាំងមនោកម្មប្រកបដោយមេត្តា ចំពោះ ពួកសព្រហ្មចារីបុគ្គល ក្នុងទីចំពោះមុខនិងទីកំបាំងមុខផង នេះឯងជាធម៌គួរឲ្យរឭក ជាទីធ្វើឲ្យកើត សេចកី្តស្រឡាញ់ ជាទីធ្វើឲ្យកើតសេចកី្តគោរព រមែងប្រព្រឹត្តទៅដើម្បី សេចកី្តសង្គ្រោះ ដើម្បីមិនទាស់ទែងគ្នា ដើម្បីសេចកី្តព្រមព្រៀងគ្នា ដើម្បីមូលមិត្តគ្នា ១ ។ ម្នាលភិក្ខុទាំងឡាយ ប្រការមួយទៀត លាភណា ដែលប្រកបដោយធម៌ បានមកដោយ ធម៌ ដោយហោចទៅ សូម្បីតែវត្ថុដែលរាប់ចូលក្នុងបាត្រ ភិក្ខុជា អ្នកបរិភោគមិនចែក រំលែកលាភទាំងឡាយ មានសភាពដូច្នោះទេ គឺជាអ្នកបរិភោគសាធារណ៍ដោយពួក សព្រហ្មចារីបុគ្គលដែលមានសីល នេះឯងជាធម៌គួរ ឲ្យរឭក ជាទីធ្វើឲ្យកើតសេចកី្ត ស្រឡាញ់ ជាទីធ្វើឲ្យកើតសេចកី្តគោរព រមែងប្រព្រឹត្តទៅដើម្បីសេចកី្តសង្គ្រោះ ដើម្បីមិន ទាស់ទែងគ្នា ដើម្បីសេចកី្តព្រមព្រៀងគ្នា ដើម្បីមូលមិត្តគ្នា ១ ។ ម្នាលភិក្ខុទាំងឡាយ ប្រការមួយទៀត សីលណា មិនដាច់ មិនធ្លុះធ្លាយ មិនពពាល មិនពព្រុះជាសីលល្អ ដែលវិញ្ញូជន តែងសរសើរ មិនប៉ះពាល់ ដោយតណ្ហានិងទិដិ្ឋ ប្រព្រឹត្តទៅដើម្បីសមាធិ ភិក្ខុជាអ្នកមានសីលស្មើគ្នានឹងពួកសព្រហ្មចារីបុគ្គល ក្នុងសីលទាំងឡាយមានសភាព ដូច្នោះ ទាំងក្នុងទីចំពោះមុខ ទាំងទីកំបាំងមុខនេះឯងជាធម៌គួរឲ្យរឭក ជាទីធ្វើឲ្យកើត សេចកី្តស្រឡាញ់ ជាទីធ្វើឲ្យកើតសេចកី្តគោរព ប្រព្រឹត្តទៅដើម្បីសេចកី្តសង្គ្រោះ ដើម្បីមិនទាស់ទែងគ្នា ដើម្បីសេចកី្តព្រមព្រៀងគ្នា ដើម្បីមូលមិត្តគ្នា ១ ។ ម្នាលភិក្ខុ ទាំងឡាយ ប្រការមួយវិញទៀត ទិដិ្ឋណាដ៏ប្រសើរ ជាទីស្រោចស្រង់សត្វ រមែងដឹកនាំ សត្វដែលធ្វើតាម ឲ្យអស់ទៅនៃសេចកី្តទុក្ខបាន ដោយប្រពៃ ភិក្ខុប្រកបដោយ ទិដិ្ឋស្មើគ្នា នឹងពួកសព្រហ្មចារីបុគ្គល ក្នុងទិដ្ឋិមានសភាពដូច្នោះ ទាំងក្នុងទីចំពោះមុខនិងទាំងទី កំបាំងមុខ នេះឯងជាធម៌គួរឲ្យរឭក ជាទីធ្វើឲ្យកើត សេចកី្តស្រឡាញ់ ជាទីធ្វើឲ្យកើត សេចកី្តគោរព រមែងប្រព្រឹត្តទៅដើម្បីសេចកី្តសង្គ្រោះ ដើម្បីមិនទាស់ទែងគ្នា ដើម្បី​សេចកី្តព្រមព្រៀងគ្នា ដើម្បីមូលមិត្តគ្នា ១ ។ ម្នាលភិក្ខុទាំងឡាយ សារាណីយធម៌ទាំង ៦ ប្រការនេះឯង ជាទីធ្វើឲ្យកើតសេចកី្តស្រឡាញ់ ជាទីធ្វើឲ្យកើតសេចកី្តគោរព រមែង​ប្រព្រឹត្តទៅដើម្បីសេចកី្តសង្គ្រោះ ដើម្បីមិនទាស់ទែងគ្នា ដើម្បីសេចកី្តព្រមព្រៀងគ្នា ដើម្បីមូលមិត្តគ្នា ។ ម្នាលភិក្ខុទាំងឡាយ បណ្តាសារាណីយធម៌ទាំង ៦ ប្រការនេះ មានតែទិដិ្ឋដ៏ប្រសើរ ជាទីស្រោចស្រង់ នេះឯង ដែលជាច្បង ជាទីរួបរួម ជាទីប្រជុំចុះ ( នៃធម៌ទាំង ៥នោះ ) អាចដឹកនាំសត្វដែលប្រតិបតិ្តតាម ឲ្យអស់ទៅនៃទុក្ខដោយប្រពៃ បាន ម្នាលភិក្ខុទាំងឡាយ កំពូលនៃផ្ទះមានកំពូល ជាច្បង ជាទីរួបរួម ជាទីប្រជុំចុះ យ៉ាងណា ម្នាលភិក្ខុទាំងឡាយ បណ្តាសារាណីយធម៌ទាំង ៦ ប្រការនេះ មានតែទិដិ្ឋដ៏ ប្រសើរ ជាទីស្រោចស្រង់នេះឯង ដែលជាច្បង ជាទីរួបរួម ជាទីប្រជុំចុះ អាច ដឹកនាំសត្វដែលប្រតិបតិ្តតាម ឲ្យអស់ទៅនៃទុក្ខដោយប្រពៃបាន យ៉ាងនោះដែរ ។</p>
        <p><a class='ref km' id='km១៨៣' href='#km១៨៣'>១៨៣</a>ម្នាលភិក្ខុទាំងឡាយ ទិដិ្ឋដ៏ប្រសើរ ជាទីស្រោចស្រង់ដឹកនាំសត្វដែល ប្រតិបតិ្តតាម ឲ្យអស់ទៅនៃទុក្ខដោយប្រពៃ តើដូចម្តេច ។ ម្នាលភិក្ខុទាំងឡាយ ភិក្ខុក្នុង សាសនានេះ នៅក្នុងព្រៃកី្ត នៅក្នុងម្លប់ឈើកី្ត នៅក្នុងសុញ្ញាគារស្ថានកី្ត រមែងពិចារណា ដូច្នេះថា អាត្មាអញមានចិត្តដែលបរិយុដ្ឋានកិលេសណា គ្របសង្កត់ហើយ មិនដឹង ច្បាស់ មិនឃើញច្បាស់ តាមសភាវៈពិត បរិយុដ្ឋានកិលេសនោះតាំងនៅក្នុងសន្តាន អាត្មាអញមិនទាន់លះបង់បាន មានដែរឬទេ ។ ម្នាលភិក្ខុទាំងឡាយ ប្រសិនបើភិក្ខុ មាន កាមរាគ គ្របសង្កត់ហើយ ក៏ឈ្មោះថាជាអ្នកមានចិត្តដែលបរិយុដ្ឋានកិលេស គ្រប សង្កត់ពិត ម្នាលភិក្ខុទាំងឡាយ ប្រសិនបើភិក្ខុមានព្យាបាទគ្របសង្កត់ហើយ ក៏ឈ្មោះថា អ្នកមាន ចិត្តដែលបរិយុដ្ឋានកិលេសគ្របសង្កត់ពិត ម្នាលភិក្ខុទាំងឡាយ ប្រសិនបើភិក្ខុ មានថីនមិទ្ធៈគ្របសង្កត់ហើយ ក៏ឈ្មោះថាជាអ្នកមានចិត្តដែលបរិយុដ្ឋានកិលេស គ្រប សង្កត់ពិត ម្នាលភិក្ខុទាំងឡាយ ប្រសិនបើភិក្ខុមានឧទ្ធច្ចកុក្កច្ចៈគ្របសង្កត់ហើយ ក៏ ឈ្មោះថាជាអ្នកមានចិត្តដែលបរិយុដ្ឋានកិលេសគ្របសង្កត់ពិត ម្នាលភិក្ខុទាំងឡាយ ប្រសិនបើភិក្ខុមានវិចិកិច្ឆាគ្របសង្កត់ហើយ ក៏ឈ្មោះថា ជាអ្នកមានចិត្តដែលបរិយុដ្ឋាន-កិលេសគ្របសង្កត់ពិត ម្នាលភិក្ខុទាំងឡាយ ប្រសិនបើភិក្ខុខ្វល់ខ្វាយដោយការគិតនូវ លោកនេះហើយ ឈ្មោះថាជាអ្នកមាន ចិត្តដែលបរិយុដ្ឋានកិលេសគ្របសង្កត់ពិត ម្នាល ភិក្ខុទាំងឡាយ ប្រសិនបើភិក្ខុ មានសេចកី្តខ្វល់ខ្វាយដោយការកិច្ចនូវលោកខាងមុខ ហើយ ឈ្មោះថាជាអ្នក មានចិត្តដែលបរិយុដ្ឋានកិលេសគ្របសង្កត់ពិត ម្នាលភិក្ខុ ទាំងឡាយ ប្រសិនបើ ភិក្ខុបង្កហេតុ ឈ្លោះ ទាស់ទែងគ្នា ចាក់ដោតគ្នានឹងគ្នាដោយ លំពែងគឺមាត់ហើយ ឈ្មោះថាជាអ្នកមានចិត្តដែលបរិយុដ្ឋានកិលេសគ្របសង្កត់ពិត ភិក្ខុនោះរមែងដឹងយ៉ាងនេះថា អាត្មាអញមានចិត្តដែលបរិយុដ្ឋានកិលេសណា គ្រប សង្កត់ហើយ មិនបានដឹងច្បាស់ មិនបានឃើញច្បាស់ តាមសភាវៈពិត បរិយុដ្ឋាន កិលេសដែលតាំងនៅក្នុងសន្តាននោះ ដែលថាអាត្មាអញមិនទាន់លះ បង់បាន មិនមាន ឡើយ ចិត្តរបស់អាត្មាអញបានតំកល់ទុកប្រពៃហើយ ដើម្បីត្រាស់ដឹងនូវអរិយសច្ចធម៌ ទាំងឡាយ ។ នេះជា ញាណទី ១ ដែលភិក្ខុនោះ បានត្រាស់ដឹងហើយ ជាញាណដ៏ប្រសើរ ជាលោកុត្តរៈ មិនសាធារណ៍ដល់ពួក បុថុជ្ជនឡើយ ។</p>
        <p><a class='ref km' id='km១៨៤' href='#km១៨៤'>១៨៤</a>ម្នាលភិក្ខុទាំងឡាយ ប្រការមួយទៀត អរិយសាវ័ករមែងពិចារណា ដូច្នេះថា អាត្មាអញកាលសេព កាលចម្រើន កាលធ្វើរឿយៗ នូវទិដិ្ឋនេះឯង តើបាននូវសេចកី្តស្ងប់រម្ងាប់ ក្នុងចិត្តរបស់ខ្លួន បាននូវការរំលត់កិលេស ក្នុងចិត្ត របស់ខ្លួន ឬហ្ន៎ ។ អរិយសាវ័កនោះរមែងដឹងយ៉ាងនេះថា អាត្មាអញកាលសេព កាលចម្រើន កាលធ្វើរឿយៗ នូវទិដិ្ឋនេះឯង តែងបាននូវសេចកី្តស្ងប់រម្ងាប់ ក្នុងចិត្តរបស់ខ្លួន បាននូវ ការរំលត់កិលេស ក្នុងចិត្តរបស់ខ្លួន ។ នេះជាញាណទី ២ ដែលភិក្ខុនោះបានត្រាស់ ដឹងហើយ ជាញាណដ៏ប្រសើរ ជាលោកុត្តរៈ មិនសាធារណ៍ដល់ពួកបុថុជ្ជនឡើយ ។</p>
        <p><a class='ref km' id='km១៨៥' href='#km១៨៥'>១៨៥</a>ម្នាលភិក្ខុទាំងឡាយ ប្រការមួយទៀត អរិយសាវ័ករមែងពិចារណា ដូច្នេះថា អាត្មាអញប្រកបដោយទិដិ្ឋ មានសភាពយ៉ាងណា សមណៈនិងព្រាហ្មណ៍ ដទៃក្រៅអំពីនេះ ដែលប្រកបដោយទិដិ្ឋមានសភាពយ៉ាងនោះដែរ តើមានឬហ្ន៎ ។ អរិយសាវ័កនោះ ក៏ដឹងយ៉ាងនេះថា អាត្មាអញប្រកបដោយទិដ្ឋិ មានសភាពយ៉ាងណា សមណៈនិងព្រាហ្មណ៍ដទៃក្រៅអំពីនេះ ដែលប្រកបដោយទិដិ្ឋ មានសភាពយ៉ាងនោះ មិនមានទេ ។ នេះជាញាណទី ៣ ដែលភិក្ខុ នោះបានត្រាស់ដឹងហើយ ជាញាណដ៏ប្រសើរ ជាលោកុត្តរៈ មិនសាធារណ៍ ដល់ពួកបុថុជ្ជនឡើយ ។</p>
        <p><a class='ref km' id='km១៨៦' href='#km១៨៦'>១៨៦</a>ម្នាលភិក្ខុទាំងឡាយ ប្រការមួយទៀត អរិយសាវ័ក រមែងពិចារណា ដូច្នេះថា បុគ្គលដែលបរិបូណ៌ដោយទិដិ្ឋ ប្រកបដោយទិដិ្ឋតាមធម្មតា មានសភាពយ៉ាង ណា អាត្មាអញក៏ប្រកបដោយទិដិ្ឋធម្មតា មានសភាពយ៉ាងនោះដែរឬ ។ ម្នាលភិក្ខុ ទាំងឡាយ ចុះបុគ្គលបរិបូណ៌ដោយទិដិ្ឋ ប្រកបដោយទិដិ្ឋ តាមធម្មតា មានសភាពដូច​ម្តេច ម្នាលភិក្ខុទាំងឡាយ ធម្មតារបស់បុគ្គល ដែលបរិបូណ៌ដោយទិដិ្ឋ គឺការចេញចាក អាបត្តិមានសភាពយ៉ាង ភិក្ខុក៏គង់ត្រូវអាបត្តិមានសភាពយ៉ាងនោះខ្លះដែរ តែថាភិក្ខុនោះ រមែងសម្តែង បើក ធ្វើឲ្យច្បាស់ឡើងនូវអាបត្តិនោះ ក្នុងសំណាក់សាស្តា ឬក្នុងពួក សព្រហ្មចារីបុគ្គលជាអ្នកប្រាជ្ញដោយឆាប់រហ័ស លុះសម្តែងបើក ធ្វើឲ្យច្បាស់ ឡើង ហើយ ក៏ដល់នូវការសង្រួមតទៅ ។ ម្នាលភិក្ខុទាំងឡាយ ដូចជាកុមារ ក្មេងជាកូនខ្ចី​នៅដេកផ្ងារនៅឡើយ ប៉ះពាល់រងើក ភ្លើងដោយដៃកី្ត ដោយជើងកី្ត ក៏ដកមកវិញជា ប្រញាប់ យ៉ាងណា ម្នាលភិក្ខុទាំងឡាយ ធម្មតារបស់បុគ្គលដែលប្រកប ដោយទិដិ្ឋ គឺការចេញចាកអាបត្តិ មានសភាពយ៉ាងណា ភិក្ខុក៏គង់ត្រូវអាបត្តិមាន សភាព យ៉ាង នោះខ្លះដែរ តែថា ភិក្ខុនោះសម្តែង បើក ធ្វើឲ្យច្បាស់ឡើងនូវអាបតិ្តនោះ ក្នុងសំណាក់ សាស្តា ឬ ក្នុងពួកសព្រហ្មចារីបុគ្គលជាអ្នកប្រាជ្ញដោយឆាប់រហ័ស លុះសម្តែង បើក ធ្វើ ឲ្យច្បាស់ឡើយហើយក៏ដល់នូវកិរិយាសង្រួមតទៅ យ៉ាងនោះដែរ ។ ភិក្ខុនោះ ក៏ដឹងយ៉ាង នេះថា បុគ្គលដែលបរិបូណ៌ដោយទិដិ្ឋប្រកបដោយទិដិ្ឋតាមធម្មតា មានសភាពយ៉ាងណា អាត្មាអញក៏ប្រកបដោយទិដិ្ឋតាមធម្មតាមានសភាពយ៉ាងនោះ​ដែរ ។ នេះជាញាណទី ៤ ដែលភិក្ខុនោះបានត្រាស់ដឹងហើយ ជាញាណដ៏ប្រសើរ ជាលោកុត្តរៈ មិនសាធារណ៍ ដល់ពួកបុថុជ្ជនឡើយ ។</p>
        <p><a class='ref km' id='km១៨៧' href='#km១៨៧'>១៨៧</a>ម្នាលភិក្ខុទាំងឡាយ ប្រការមួយទៀត អរិយសាវ័ករមែងពិចារណា ដូច្នេះថា បុគ្គលដែលបរិបូណ៌ដោយទិដិ្ឋ ប្រកបដោយទិដិ្ឋតាមធម្មតា មានសភាព យ៉ាងណា អាត្មាអញក៏ប្រកបដោយទិដិ្ឋតាមធម្មតា មានសភាពយ៉ាងនោះដែរឬ ។ ម្នាលភិក្ខុទាំងឡាយ ចុះបុគ្គលបរិបូណ៌ដោយទិដិ្ឋ ប្រកបដោយទិដិ្ឋតាមធម្មតា​ មាន សភាពដូចម្តេច ម្នាលភិក្ខុទាំងឡាយ ធម្មតារបស់បុគ្គល ដែលបរិបូណ៌ដោយទិដិ្ឋនេះ គង់មានសេចកី្តខ្វល់ខ្វាយធ្វើការងារអី្វៗ ខ្ពស់និងទាបរបស់ពួកសព្រហ្មចារីខ្លះដែរ តែថា គេមានសេចកី្តប្រាថ្នាក្លៀវក្លា ក្នុងអធិសីលសិក្ខា អធិចិត្តសិក្ខា អធិប្បញ្ញាសិក្ខា ។ ម្នាលភិក្ខុទាំងឡាយ ដូចជាមេគោមានកូនខ្ចី ខំប្រឹងស៊ីស្មៅផង ថិ្នតថ្នមកូនផង យ៉ាង ណា ម្នាលភិក្ខុទាំងឡាយ ធម្មតារបស់បុគ្គលដែលបរិបូណ៌ដោយទិដិ្ឋនេះ គង់មាន សេចកី្តខ្វល់ខ្វាយ ធ្វើការងារអី្វៗខ្ពស់និងទាបរបស់ពួកសព្រហ្មចារីបុគ្គលខ្លះដែរ តែថាគេ មានសេចកី្តប្រាថ្នាដ៏ក្លៀវក្លា ក្នុងអធិសីលសិក្ខា អធិចិត្តសិក្ខា អធិប្បញ្ញាសិក្ខា ក៏យ៉ាងនោះដែរ ។ ភិក្ខុនោះរមែងដឹងយ៉ាងនេះថា បុគ្គលដែលបរិបូណ៌ដោយទិដិ្ឋ ប្រកប ដោយទិដិ្ឋតាមធម្មតា មានសភាពយ៉ាងណា អាត្មាអញ ក៏ប្រកបដោយទិដិ្ឋតាមធម្មតា មានសភាពយ៉ាងនោះដែរ ។ នេះជាញាណទី ៥ ដែលភិក្ខុនោះបានត្រាស់ដឹងហើយ ជាញាណដ៏ប្រសើរ ជាលោកុត្តរៈ មិនសាធារណ៍ដល់ពួកបុថុជ្ជនឡើយ ។</p>
        <p><a class='ref km' id='km១៨៨' href='#km១៨៨'>១៨៨</a>ម្នាលភិក្ខុទាំងឡាយ ប្រការមួយទៀត អរិយសាវ័ករមែង ពិចារណា ដូច្នេះថា បុគ្គលដែលបរិបូណ៌ដោយទិដិ្ឋ ប្រកបដោយទិដិ្ឋតាម កម្លាំង មានសភាពយ៉ាង ណា អាត្មាអញក៏ប្រកបដោយទិដិ្ឋតាមកម្លាំង មានសភាព យ៉ាងនោះដែរឬ ។ ម្នាលភិក្ខុទាំងឡាយ ចុះបុគ្គលបរិបូណ៌ដោយទិដិ្ឋ ប្រកបដោយទិដិ្ឋតាមកម្លាំងមាន សភាពដូចម្តេច ម្នាលភិក្ខុទាំងឡាយ ភាពនៃបុគ្គលដែលបរិបូណ៌ដោយទិដិ្ឋមានកម្លាំងនុ៎ះ តែងត្រូវការយកចិត្តទុកដាក់ ចំពោះអ្នកសម្តែងធម៌វិន័យ ដែលតថាគតបានសម្តែង ទុកមក ហើយប្រមូលចិត្តមកឲ្យមូល ផ្ទៀងត្រចៀកប្រុងស្តាប់ធម៌ ​( នោះ ) ។ ភិក្ខុនោះ រមែងដឹងយ៉ាង នេះថា បុគ្គលដែលបរិបូណ៌ដោយទិដិ្ឋ ប្រកបដោយទិដិ្ឋតាមកម្លាំង មាន សភាពយ៉ាងណា អាត្មាអញក៏ប្រកបដោយទិដិ្ឋតាមកម្លាំង មានសភាពយ៉ាងណា នោះដែរ ។ នេះជាញាណទី ៦ ដែលភិក្ខុនោះបានត្រាស់ដឹងហើយ ជាញាណដ៏ប្រសើរ ជាលោកុត្តរៈ មិនសាធារណ៍ដល់ពួកបុថុជ្ជនឡើយ ។</p>
        <p><a class='ref km' id='km១៨៩' href='#km១៨៩'>១៨៩</a>ម្នាលភិក្ខុទាំងឡាយ ប្រការមួយវិញទៀត អរិយសាវ័ករមែង ពិចារណា ដូច្នេះថា បុគ្គលដែលបរិបូណ៌ដោយទិដិ្ឋ ប្រកបដោយទិដិ្ឋតាម កម្លាំង មានសភាពយ៉ាង ណា អាត្មាអញក៏ប្រកបដោយទិដិ្ឋតាមកម្លាំង មានសភាព យ៉ាងនោះដែរឬ ។ ម្នាលភិក្ខុទាំងឡាយ ចុះដែលបុគ្គលបរិបូណ៌ដោយ ទិដិ្ឋ ប្រកបដោយទិដិ្ឋតាមកម្លាំងមាន សភាពដូចម្តេច ម្នាលភិក្ខុទាំងឡាយ ភាពនៃបុគ្គលដែលបរិបូណ៌ដោយទិដិ្ឋមានកម្លាំង នោះ រមែងបានអត្ថវេទ បានធម្មវេទ នឹងបាមោជ្ជ ដែលប្រកបដោយធម៌ ចំពោះអ្នក សម្តែងធម៌វិន័យ ដែលតថាគតបានសម្តែងទុកមក ។ ភិក្ខុនោះរមែងដឹងយ៉ាងនេះថា បុគ្គល ដែលបរិបូណ៌ដោយទិដិ្ឋ ប្រកបដោយទិដិ្ឋតាមកម្លាំងមានសភាពយ៉ាងណា អាត្មាអញក៏ប្រកបដោយទិដិ្ឋតាមកម្លាំង មានសភាព ដូច្នោះដែរ ។ នេះជា ញាណទី ៧ ដែលភិក្ខុនោះបានត្រាស់ដឹងហើយ ជាញាណដ៏ប្រសើរ ជាលោកុត្តរៈ មិនសាធារណ៍ ដល់ពួកបុថុជ្ជនឡើយ ។</p>
        <p><a class='ref km' id='km១៩០' href='#km១៩០'>១៩០</a>ម្នាលភិក្ខុទាំងឡាយ ធម្មតានៃអរិយសាវ័កដែលប្រកបដោយអង្គ ទាំង ៧ ប្រការនេះសំរេចល្អហើយ ក្នុងការធី្វជាក់ច្បាស់នូវសោតាបត្តិផល ។ ម្នាលភិក្ខុ ទាំងឡាយ អរិយសាវ័កដែលប្រកបដោយអង្គទាំង ៧ ប្រការយ៉ាង នេះ ឈ្មោះថាជាអ្នក ប្រកបដោយ សោតាបត្តិផល ។ លុះព្រះមានព្រះភាគ បានត្រាស់ភាសិតនេះចប់ហើយ ពួកភិក្ខុទាំងនោះក៏មានសេចកី្តពេញចិត្តត្រេកអរនឹងភាសិតរបស់ព្រះមានព្រះភាគ ។</p>
        <p>ចប់ កោសម្ពិយសូត្រ ទី ៨</p>
        <footer>
            <p>Copyright and other metadata goes here.</p>
        </footer>
    </article>
</body>
</html>