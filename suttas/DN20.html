<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn20' lang='km'>
        <header>
            <ul>
            </ul>
            <h1>មហាសមយសូត្រ ទី ៧</h1>
        </header>
        <p><a class='ref km' id='km៧៣' href='#km៧៣'>៧៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ ក្នុងមហាវ័ន ជិតក្រុងកបិលវត្ថុ ក្នុងសក្កជនបទ ព្រមដោយភិក្ខុ​សង្ឃច្រើន ចំនួន ៥០០ រូប សុទ្ធតែជាព្រះអរហន្តទាំងអស់ ។ ទេវតា​ទាំង​ឡាយ ក៏មកអំពីលោកធាតុទាំង ១០ ប្រជុំគ្នាជាច្រើន ដើម្បីឃើញនូវ​ព្រះ​មានព្រះភាគនិងភិក្ខុសង្ឃ ។ គ្រានោះឯង ទេវតាទាំងឡាយ ដែលនៅក្នុង​ជាន់សុទ្ធាវាស ៤ អង្គ មានសេចក្តីត្រិះរិះដូច្នេះថា ព្រះមានព្រះភាគនេះ ព្រះអង្គគង់នៅក្នុងមហាវ័ន ជិតក្រុងកបិលវត្ថុ ក្នុងសក្កជនបទ ព្រមដោយ ភិក្ខុសង្ឃច្រើន ចំនួន ៥០០ រូប សុទ្ធតែជាព្រះអរហន្តទាំងអស់ ។ ទេវតា​ទាំងឡាយ ក៏ មកអំពីលោកធាតុទាំង ១០ ប្រជុំគ្នា ជាច្រើន ដើម្បីឃើញនូវ​ព្រះ​មានព្រះភាគនិង ភិក្ខុសង្ឃ បើដូច្នេះគួរយើងទាំងអស់គ្នា ចូលទៅគាល់​ព្រះ​មានព្រះភាគ លុះចូលទៅដល់ហើយ គប្បីពោលនូវគាថាជាមួយម្នាក់ ៗ ក្នុងសម្នាក់នៃព្រះមានព្រះភាគ ។ លំដាប់នោះ ទេវតាទាំងនោះឯង ក៏បាត់​អំពី​សុទ្ធាវាសព្រហ្មលោក មកប្រាកដ ក្នុងទីចំពោះព្រះភក្រ្ត នៃព្រះមាន​ព្រះភាគ (ដោយឆាប់រហ័ស) គួរនាដូចជា បុរសមានកម្លាំងលាដៃដែល​បត់​ចូល ឬបត់ចូលនូវដៃដែលលាចេញ ។ គ្រានោះ ពួកទេវតានោះ ក៏ ថ្វាយបង្គំ​ព្រះមានព្រះភាគ ហើយឋិតនៅក្នុងទីដ៏សមគួរ ។ លុះទេវតាទាំងនោះ ឋិត​នៅ​ក្នុងទីដ៏សមគួរ​ហើយ ទើបទេវតា ១ អង្គ ពោលនូវគាថានេះ ក្នុងសម្នាក់​នៃ ព្រះមានព្រះភាគថា</p>
        <p><a class='ref km' id='km៧៤' href='#km៧៤'>៧៤</a>ថ្ងៃនេះ ជាថ្ងៃប្រជុំធំ ក្នុងដងព្រៃ ពួកទេវតា​ក៏មក ប្រជុំគ្នាហើយ យើងទាំងឡាយ​ (លុះឃើញ​ពួក​​ទេវតាប្រជុំ គ្នាយ៉ាងនេះហើយ) ក៏នាំគ្នាមក កាន់​ទី​ប្រជុំប្រកបដោយ ធម៌នេះ ដើម្បីឃើញនូវអបរាជិត​សង្ឃ គឺសង្ឃដែលមារ ផ្ចាញ់មិនបាន ។</p>
        <p><a class='ref km' id='km៧៥' href='#km៧៥'>៧៥</a>លំដាប់នោះ ទេវតា ១ អង្គទៀត ក៏ពោលនូវគាថានេះក្នុង សម្នាក់​នៃព្រះមានព្រះភាគ ថា</p>
        <p>ពួកភិក្ខុក្នុងទីប្រជុំនោះ ប្រកបដោយសមាធិ ធើ្វចិត្ត​របស់ខ្លួន (ដែលវៀចកោង) ឲ្យជាចិត្តស្លូតត្រង់ ភិក្ខុ​ជា​​បណ្ឌិត ទាំងឡាយ តែងរក្សានូវឥន្រ្ទិយ (ដោយ​ល្អ) ដូចជានាយ សារថីដែលកាន់ទប់នូវខែ្សបរ​ទុក​ដូច្នោះ​ឯង ។</p>
        <p><a class='ref km' id='km៧៦' href='#km៧៦'>៧៦</a>លំដាប់នោះ ទេវតា ១ អង្គទៀត ក៏ពោលនូវគាថានេះ​ក្នុង​សម្នាក់​នៃព្រះ មានព្រះភាគថា៖</p>
        <p>ពួកភិក្ខុទាំងនោះ កាត់បង់នូវដែកគោល (រាគៈ ទោសៈ មោហៈ) កាត់បង់នូវរនុកទ្វារ (រាគៈ ទោសៈ មោហៈ) គាល់ រំលើងនូវសសរគោល (រាគៈ ទោសៈ មោហៈ) ជាអ្នកមិនមានតណ្ហាជាគ្រឿងញាប់ញ័រ ជាអ្នកបរិសុទ្ធស្អាត ប្រាសចាកមន្ទិល ជានាគ​កំលោះ ដែលព្រះពុទ្ធជាម្ចាស់ ប្រកបដោយចក្ខុ ៥ ទ្រង់​ទូន្មាន​​ល្អហើយ តែងត្រាច់ទៅបានក្នុង ទិសទាំង ៤ មិនមានទើសទាល់ ។</p>
        <p><a class='ref km' id='km៧៧' href='#km៧៧'>៧៧</a>លំដាប់នោះ ទេវតា ១ អង្គទៀត ក៏ពោលនូវគាថានេះ ក្នុង​សម្នាក់​នៃព្រះមានព្រះភាគ ថា៖</p>
        <p>ពួកជនណាមួយ បានដល់នូវព្រះពុទ្ធ ជាទីពឹងទី​រលឹក​ហើយ ពួកជននោះឯង នឹងមិនទៅកាន់អបាយ​ភូមិ​ឡើយ លុះលះបង់រាងកាយជារបស់មនុស្ស​ទៅ​ហើយ នឹងទៅបំពេញពពួក នៃទេវតាមិនខាន ។</p>
        <p><a class='ref km' id='km៧៨' href='#km៧៨'>៧៨</a>លំដាប់នោះ ព្រះមានព្រះភាគ ទ្រង់ត្រាស់នឹងភិក្ខុ​ទាំងឡាយ​ថា ម្នាលភិក្ខុទាំងឡាយ ពួកទេវតាជាច្រើនអង្គ ក្នុងលោកធាតុទាំង ១០ មកប្រជុំគ្នា ដើម្បីឃើញ នូវតថាគតនិងភិក្ខុសង្ឃ ម្នាលភិក្ខុទាំងឡាយ ព្រះ​មាន​ព្រះភាគទាំងឡាយណា ជាអរហន្តសម្មាសម្ពុទ្ធដែលបានត្រាស់ដឹង​ហើយ​ក្នុងអតីតកាល ពួកទេវតាមានប្រមាណប៉ុណ្ណេះដូចគ្នា មកប្រជុំគ្នា ដើម្បី​ឃើញនូវព្រះមានព្រះភាគទាំងនោះ ដូចជាពួកទេវតា ដែលមក​ប្រជុំ​គ្នា ដើម្បីឃើញតថាគត​ ក្នុងកាលឥឡូវនេះដែរ ម្នាលភិក្ខុទាំងឡាយ​ ព្រះ​មាន​​ព្រះភាគទាំងឡាយណា ជាអរហន្តសម្មាសម្ពុទ្ធ នឹងបានត្រាស់ដឹងក្នុង អនាគតកាល ពួកទេវតា មានប្រមាណប៉ុណ្ណេះដូចគ្នា នឹងមកប្រជុំគ្នា ដើម្បី​ឃើញ នូវព្រះមានព្រះភាគទាំងនោះ ដូចពួកទេវតាដែលមកប្រជុំគ្នា ដើម្បី​ឃើញ​តថាគត ក្នុងកាលឥឡូវនេះដែរ ម្នាលភិក្ខុទាំងឡាយ តថាគត​នឹង​ប្រាប់ នូវនាមនិងគោត្ររបស់ ពួកទេវតាទាំងឡាយ ម្នាលភិក្ខុទាំងឡាយ​ តថាគត​​នឹងពោល នូវនាមនិងគោត្ររបស់ ពួកទេវតាទាំងឡាយ ម្នាលភិក្ខុ​ទាំងឡាយ តថាគតនឹងសម្តែងនូវនាមនិងគោត្ររបស់ ពួកទេវតាទាំងឡាយ ចូរអ្នកទាំងឡាយ ប្រុងស្តាប់រឿងនោះចុះ ចូរធើ្វទុកក្នុងចិត្ត ដោយប្រពៃចុះ តថាគតនឹងសម្តែងឲ្យស្តាប់ ។ ភិក្ខុទាំងនោះ ទទួលព្រះបន្ទូលនៃព្រះ មាន​ព្រះ​ភាគថា ព្រះករុណាព្រះ​អង្គ ។ ទើបព្រះមានព្រះភាគ ទ្រង់សម្តែង​នូវភាសិត នេះថា៖</p>
        <p><a class='ref km' id='km៧៩' href='#km៧៩'>៧៩</a>តថាគតនឹងធើ្វនូវស្លោក ភូមទេវតា (ឋិតនៅ) ក្នុងទីណា ពួកភិក្ខុក៏អាស្រ័យនូវទីនោះ ពួក​​ភិក្ខុណា ដែលនៅ អាស្រ័យនឹងផ្ទៃភ្នំ បញ្ជូនចិត្ត​ទៅ​កាន់​អារម្មណ៍​ល្អ មានចិត្តតម្កល់នឹង (តថាគត​នឹងសម្តែងគុណនៃភិក្ខុទាំងនោះ) ។ ពួកភិក្ខុច្រើនរូប សម្ងំ​នៅក្នុងកម្មដ្ឋាន គ្របសង្កត់នូវការ ព្រឺរោម ព្រឺ​សែ្បក (ឥតមានភ័យខ្លាច) ដូចសត្វសីហៈ មាន ចិត្ត​ផូរ​​ផង់ បរិសុទ្ធ ជ្រះថ្លាឥតមានល្អក់ឡើយ ។ លំដាប់ នោះព្រះសាស្តាទ្រង់ជ្រាបនូវពួកព្រះអរហន្តជាង ៥០០ រូប នៅក្នុងដងព្រៃជិតក្រុងកបិលវត្ថុ ទើប​ទ្រង់​​​​ត្រាស់ នឹងពួក ភិក្ខុជាសាវ័ក ដែលត្រេកអរក្នុង​សាសនា​​​ថា ម្នាលភិក្ខុទាំងឡាយ ពួកនៃទេវតា​មាន​ពន្លឺ​រស្មីដ៏រុងរឿង (មកហើយ) អ្នករាល់គ្នា ចូរស្តាប់នូវ​ពួក​ទេវតា​ទាំងនោះ (ដោយទិព្វចក្ខុញ្ញាណ) ចុះឯ​ពួក​​ភិក្ខុ​​ទាំងនោះ បានស្តាប់នូវពាក្យប្រដៅនៃ ព្រះ​ពុទ្ធ​ជា​ម្ចាស់ ហើយក៏ធើ្វនូវការព្យាយាម (ដើម្បី​ទិព្វ​ចក្ខុ ញ្ញាណនោះ) ។ ទិព្វចក្ខុញ្ញាណ សម្រាប់មើល​ឃើញ​នូវពួកអមនុស្ស (ទេវតា) ក៏កើតមានប្រាកដ ដល់ពួកភិក្ខុទាំងនោះ ពួកភិក្ខុខ្លះ បានឃើញនូវ​អមនុស្ស ១.០០ ខ្លះ បានឃើញនូវ អមនុស្ស១.០០០ ខ្លះ បានឃើញនូវអមនុស្ស ៧០ពាន់ ។ ពួក ភិក្ខុខ្លះ បានឃើញ​នូវអមនុស្ស ១ សែន (១០០.០០០) ខ្លះ បានឃើញនូវអមនុស្សច្រើន (មិនមានកំណត់) អមនុស្សទាំងនោះ ក៏ផ្សាយនៅពាសពេញក្នុងទិស​ទាំងពួង ។ លំដាប់ នោះព្រះសាស្តាប្រកបដោយចក្ខុ ៥ ទ្រង់ពិចារណាហើយ ជ្រាបនូវហេតុនោះទាំងអស់ ទើបទ្រង់ត្រាស់ នឹងពួកភិក្ខុជាសាវ័ក អ្នកត្រេកអរ​ក្នុងសាសនាថា ម្នាលភិក្ខុទាំងឡាយ ពួកទេវតាមាន​ពន្លឺរស្មីរុងរឿង (មកហើយ) អ្នករាល់គ្នា ចូរស្គាល់ នូវពួកទេវតាទាំងនោះចុះ តថាគតនឹងប្រាប់ (នូវ ទេវតា​​ទាំងនោះ) ដល់អ្នករាល់គ្នា ដោយពាក្យ​តាម​លំដាប់ ហូរហែ ។ យក្សទាំង ៧ ពាន់ ជាភូមទេវតា អាស្រ័យនៅ នាក្រុងកបិលវត្ថុ មានឫទ្ធិ មាន​អានុភាព មានសម្បុរកាយ មានយស មានចិត្តរីក​រាយ នាំគ្នាមកកាន់មហាវ័ន ជាទីប្រជុំនៃភិក្ខុ​ទាំងឡាយ ។ ពួកយក្ស ៦ ពាន់ ដែលកើត នៅនា ភ្នំហិមវន្ត មានសម្បុរផ្សេង ៗ គ្នា មានឫទ្ធិ មាន​អានុភាព មានរស្មី មានយស មានចិត្តរីករាយ នាំគ្នាមកកាន់មហាវ័ន ជាទីប្រជុំនៃភិក្ខុទាំងឡាយ ។​ ពួកយក្ស ៣ ពាន់ ដែលនៅ អាស្រ័យនឹងភ្នំសាតាគិរី មានសម្បុរផ្សេង ៗ គ្នា មានឫទ្ធិ មានអានុភាព មាន​រស្មី មានយស មានចិត្តរីករាយនាំគ្នាមក កាន់មហា​វ័ន ជាទីប្រជុំនៃភិក្ខុទាំងឡាយ ។ ពួកយក្ស ១៦ ពាន់នេះ មានសម្បុរផ្សេង ៗ គ្នា មានឫទ្ធិ មាន​អានុភាព មានរស្មី មានយស មានចិត្តរីករាយ នាំគ្នាមកកាន់មហាវ័ន ជា ទីប្រជុំនៃភិក្ខុទាំងឡាយ ដោយប្រការដូច្នេះ ។ ពួកយក្ស ដែលកើតនៅ​នាវេស្សា​មិត្តបព៌ត មានសម្បុរ ផេ្សង ៗ គ្នា មានឫទ្ធិ មានអានុភាព មានរស្មី មានយស មានចិត្តរីករាយ នាំគ្នាមកកាន់មហាវ័ន ជាទីប្រជុំ នៃភិក្ខុទាំងឡាយ ។ កុម្ភីរ យក្ស ដែលកើតនៅនានគររាជគ្រឹះ ឯភ្នំឈ្មោះ​វេបុល្ល ជាទី នៅរបស់កុម្ភីរយក្សនោះ មានយក្សជាង ១ សែននាក់ តែង ចូលទៅសេពគប់នឹងកុម្ភីរ​យក្ស​នោះ កុម្ភីរយក្សដែលកើត ក្នុងនគររាជគ្រឹះនោះ (ព្រមទាំងបរិវារ) ក៏មកកាន់មហា វ័នជាទីប្រជុំ (នៃ​ភិក្ខុ​​​ទាំងឡាយដែរ) ។ </p>
        <p><a class='ref km' id='km៨០' href='#km៨០'>៨០</a>ព្រះបាទធតរដ្ឋៈ ទ្រង់ប្រៀនប្រដៅក្នុង​ទិស​ខាងកើត ទ្រង់ជាធំលើគន្ធព្វ ទាំងឡាយ ព្រះអង្គជា​មហារាជមានយសធំ ។ ព្រះរាជបុត្រទាំងឡាយ របស់​​ព្រះបាទធតរដ្ឋៈនោះ មានច្រើនរូប មាននាម​ថា ឥន្ទៈ មានកម្លាំងច្រើន មានឫទិ្ធ មានអានុភាព មានរស្មី មានយស មានចិត្តរីករាយ នាំគ្នាមកកាន់​មហាវ័ន ជាទីប្រជុំនៃភិក្ខុទាំងឡាយ ។ ព្រះបាទ វិរូឡ្ហៈ ទ្រង់ប្រៀនប្រដៅ ក្នុងទិសខាងត្បូង ជាធំលើ​ពួក កុម្ភណ្ឌ ព្រះអង្គជាមហារាជ មានយសធំ ។ ព្រះ​​រាជបុត្រទាំងឡាយ របស់ព្រះបាទវិរូឡ្ហៈនោះ មានច្រើនរូប មាននាមថាឥន្ទៈ មានកម្លាំងច្រើន មានឫទ្ធិ មានអានុភាព មានរស្មី មានយស មានចិត្ត​រីករាយ នាំគ្នាមកកាន់មហាវ័ន ជាទីប្រជុំ នៃភិក្ខុ​ទាំងឡាយ ។ ព្រះបាទវិរូបក្ខៈ ទ្រង់ប្រៀនប្រដៅ ក្នុង ទិសខាងលិច ទ្រង់ជាធំលើពួកនាគ ព្រះអង្គជា​មហា​រាជ មានយសធំ ។ ព្រះរាជបុត្រទាំងឡាយ របស់​ព្រះ​បាទ វិរូបក្ខៈនោះ មានច្រើនរូប មាននាមថា ឥន្ទៈ មានកម្លាំងច្រើន មានឫទ្ធិ មានអានុភាព មានរស្មី មានយស មានចិត្តរីករាយ នាំគ្នាមកកាន់មហាវ័ន ជាទីប្រជុំ នៃភិក្ខុទាំងឡាយ ។ ព្រះបាទកុវេរៈ ទ្រង់​ប្រៀនប្រដៅ ក្នុងទិសខាងជើងនោះ ទ្រង់ជាធំ​លើ​ពួក​យក្ស ព្រះអង្គជាមហារាជ មានយសធំ ។ ព្រះ រាជបុត្រទាំងឡាយ របស់ព្រះបាទកុវេរៈនោះ មាន​ច្រើន​រូប មាននាមថា ឥន្ទៈ មានកម្លាំងច្រើន មានឫទ្ធិ មានអានុភាព មានរស្មី មានយស មានចិត្តរីករាយ នាំគ្នាមកកាន់មហាវ័ន ជាទីប្រជុំនៃភិក្ខុទាំងឡាយ ។ ព្រះបាទធតរដ្ឋៈ ជាធំក្នុងទិសខាងកើត ព្រះបាទ​វិរូឡ្ហកៈ ជាធំក្នុងទិសខាងត្បូង ព្រះបាទ វិរូបក្ខៈជាធំ ក្នុងទិសខាងលិច ព្រះបាទកុវេរៈជាធំ ក្នុងទិស ខាង​ជើង មហារាជទាំង ៤ ព្រះអង្គនោះ បានញុំាងទិស​ទាំង ៤ ដោយជុំវិញឲ្យភ្លឺព្រោងព្រាត (ដោយរស្មី​របស់ខ្លួន) ឋិតនៅក្នុងមហាវ័ន ជិតក្រុងកបិលវត្ថុ ។</p>
        <p><a class='ref km' id='km៨១' href='#km៨១'>៨១</a>ពួកទាសៈ នៃមហារាជទាំង ៤ ព្រះង្គនោះ គឺ កុដេណ្ឌុ ១ វេដេណ្ឌុ ១ វិដូ ១ វិដូដៈ ១ ចន្ទនៈ ១ កាមសេដ្ឋៈ ១ កិន្នុឃណ្ឌុ ១ និឃណ្ឌុ ១ សុទ្ធតែជាអ្នក​មានមាយា ជាអ្នកល្បួងបញ្ឆោត ជាអ្នកអួតអាង តែង​​ធើ្វនូវ​មាយាមកជាមួយគ្នាដែរ ។ ទាំងទេវរាជ​អម្បាលនេះ គឺ បនាទៈ ១ ឱបមញ្ញៈ ១ ទេវសូត ១ មាតលី ១ ចិត្តគន្ធព្វ ១ សេនគន្ធព្វ ១ នឡោរាជៈ ១ ជនោសភៈ ១ បញ្ចសិខៈ ១ តិម្ពរុ ១ នាងសុរិយ វច្ឆសា (ជាធីតារបស់តិម្ពរុនោះ) ១ ក៏នាំគ្នាមកដែរ ។ គន្ធព្វ រាជទាំងឡាយនេះផង ពួកដទៃផង ព្រមទាំង​ទេវរាជទាំងឡាយ មានចិត្តរីករាយ នាំគ្នាមកកាន់​មហាវ័ន ជាទីប្រជុំនៃភិក្ខុទាំងឡាយ ។ មួយទៀត នាគទាំងឡាយនៅក្នុងស្រះ ឈ្មោះ នាភសៈ និងនាគ​នៅ​ក្នុង​ក្រុងវេសាលី ក៏នាំគ្នាមកជាមួយនឹងនាគ-​បរិសទ្យ ឈ្មោះតច្ឆកៈ កម្ពលនាគ និង អស្សតរនាគ (ដែលនៅនាជើងភ្នំសិនេរុ) ក៏នាំគ្នាមក នាគទាំង​ឡាយ នៅក្នុងកំពង់បយាគៈ ព្រមដោយពពួកញាតិ ក៏បាននាំគ្នាមកដែរ ពួកនាគដែលនៅក្នុង​ទន្លេ-​យមុនា​ក្តី នាគដែលកើតក្នុងត្រកូលសេ្តចធតរដ្ឋៈ មាន​​បរិវារដ៏ច្រើនក្តី ក៏បាននាំគ្នាមក សូម្បីតែឯរា​-វាណ​​ទេវបុត្ត ជាដំរីធំនោះ សោត ក៏បានមកកាន់​មហាវ័ន ជាទីប្រជុំ (នៃភិក្ខុទាំងឡាយ ដែរ) ។</p>
        <p><a class='ref km' id='km៨២' href='#km៨២'>៨២</a>ពួកគ្រុឌណា ជាសត្វស្លាបមានកំណើត​ពីរ​ដង មានអានុភាពជាទិព្វ មានភែ្នកដ៏បរិសុទ្ធ (អាច​មើល​ឃើញនូវ ពួកនាគអំពីចម្ងាយ ចំនួន ១០០ យោជន៍ ១០០០យោជន៍) តែងចាប់យកនូវសេ្តចនាគ ទៅ​ដោយ​ឆាប់រហ័ស គ្រុឌទាំងនោះ ក៏ហើរមកតាម​អាកាស បានមកដល់ពាក់កណ្តាលនៃ មហាវ័ន គ្រុឌ​ទាំងនោះមានឈ្មោះថា ចិត្រសុបណ្ណៈដូច្នេះ គ្រា​នោះ សេ្តចនាគទាំងឡាយ ក៏មិនមានសេចក្តីភ័យ​ខ្លាចឡើយ ព្រះសម្ពុទ្ធជាម្ចាស់ ក៏បានធើ្វ (សេ្តចនាគ) ឲ្យកេ្សម ក្សាន្តអំពីគ្រុឌ នាគនិងគ្រុឌទាំងឡាយ ក៏​ត្រឡប់​និយាយរកគ្នា ដោយសម្តីដ៏ពីរោះ (ហាក់ដូច​ជាមិត្តសម្លាញ់នឹងគ្នា) បានធើ្វនូវព្រះពុទ្ធឲ្យជាទី​ពឹង​ទី​រលឹក ។ ពួកអសុរ (ណា) ដែលព្រះឥន្ទឈ្នះហើយ អាស្រ័យនៅក្នុងសមុទ្រ ពួកអសុរ ទាំងនោះ ជាបង​ប្អូន (ជាប់ពន្ធ) នឹងព្រះឥន្ទ ជាអ្នកមានឫទ្ធិ មាន​យស ។ កាលកញ្ឆអសុរទាំងឡាយ មានកាយធំ សម្បើមក្តី ទានវេឃសអសុរទាំងឡាយក្តី វេបចិត្តិ​-អសុរ​​​​​​​ក្តី សុចិត្តិអសុរក្តី បហារាទអសុរក្តី នមុចិទេវបុត្ត​មារ​​ក្តី ក៏មកជាមួយគ្នាដែរ ។ កូនរបស់ពលិអសុរ​ទាំង ១០០ នាក់ មានឈ្មោះថាវេរោច ទាំងអស់ ចង​​សៀតនូវគ្រឿងពលិសេនា ចូលមកគាល់​រាហុ​អសុរិន្ទ​​​​ដ៏ចម្រើន ដោយពាក្យថា ឥឡូវនេះ ជាសម័យគួរ​នឹង​ប្រជុំគ្នា សេចក្តីចម្រើន ចូរមានដល់ព្រះអង្គ ដូច្នេះ​ហើយ ទេវតាទាំងនោះ ដ៏នាំគ្នាមកកាន់មហាវ័ន ជា​ទី​​ប្រជុំនៃភិក្ខុទាំងឡាយ ។</p>
        <p><a class='ref km' id='km៨៣' href='#km៨៣'>៨៣</a>អាបោទេវតា ក្តី បឋវិទេវតា ក្តី តេជោទេវតា ក្តី វាយោទេវតា ក្តី វរុណទេវតាក្តី វារុណទេវតាក្តី សោមទេវតា ព្រមទាំងយសទេវតាក្តី ក៏បាននាំគ្នាមក ក្នុងកាលនោះ ។ ទេវតាទាំងឡាយ ដែលកើតដោយ អំណាចមេត្តាឈាននិងករុណា​ឈាន ជាអ្នកមានយស ក៏បាននាំគ្នាមក ទេវតាទាំង ១០ ពួកនេះ ឋិតនៅដោយចំណែក ១០ សុទ្ធតែ មាន​សម្បុរផេ្សង ៗ គ្នាទាំងអស់ មានឫទ្ធិ មានអានុភាព មានរស្មី មានយស មានចិត្តរីករាយ នាំគ្នាមកកាន់​មហាវ័ន ជាទីប្រជុំនៃភិក្ខុទាំងឡាយ ។ ពួកទេវតា ឈ្មោះវេណ្ឌុក្តី ឈ្មោះសហលីក្តី ឈ្មោះអសមាក្តី និងឈ្មោះយមៈទាំងពីរពួកក្តី ពួកទេវតា ដែល​អាស្រ័យ​នូវព្រះចន្ទក្តី បានហែហមព្រះចន្ទ ក៏មក​ដែរ ។ ពួកទេវតាដែលអាស្រ័យនូវព្រះអាទិត្យ បាន​ហែ​ហម​​​ព្រះអាទិត្យមក ពួកទេវតា​ដែល​អាស្រ័យ​នូវ​ផ្កាយ ក៏​ហែហមផ្កាយមក ទាំងមន្ទវលាហក​ទេវតា ទាំង​ឡាយ​​​​ក៏មក សូម្បីសក្កទេវរាជ ទ្រង់​ព្រះ​នាម​​​វាសវបុរិន្ទទៈ ដ៏ប្រសើរជាងពួកទេវតា ក៏មកដែរ ។ ទេវតាទាំង ១០ ពួកនេះ ឋិតនៅដោយចំណែក ១០ សុទ្ធតែមានសម្បុរផេ្សង ៗ គ្នា ទាំងអស់ មានឫទ្ធិ មានអានុភាព មានរស្មី មានយស មានចិត្តរីករាយ ក៏​​​នាំគ្នាមកកាន់មហាវ័ន ជាទីប្រជុំនៃភិក្ខុទាំងឡាយ ។ មួយទៀត ទេវតាទាំងឡាយ ឈ្មោះសហភូដ៏រុងរឿង បីដូចជាអណ្តាតភើ្លង ក៏បានមក ពួកទេវតាឈ្មោះ អរិដ្ឋកៈក្តី រោជៈក្តី ឧម្មាបុប្ឆនិភាសីក្តី វរុណៈក្តី សហធម្មៈក្តី អច្ចុតៈក្តី អនេជកៈក្តី សុលេយ្យៈក្តី រុចិរៈក្តី ក៏បានមក ទាំងពួកទេវតាឈ្មោះវាសវនេសី​ក៏បានមក ។ ទេវតាទាំង ១០ ពួកនេះ ឋិតនៅដោយ​ចំណែក ១០ សុទ្ធតែមានសម្បុរ ផេ្សង ៗ គ្នាទាំងអស់ មានឫទ្ធិ មានអានុភាព មានរស្មី មានយស មានចិត្តរីករាយ ក៏នាំគ្នាមកកាន់មហាវ័ន ជាទីប្រជុំ នៃភិក្ខុទាំងឡាយ ។ ទេវតាទាំងឡាយ ឈ្មោះ​សមានៈ​ក្តី មហាសមានៈក្តី មានុសៈក្តី មានុសុត្តមៈក្តី ខិឌ្ឌាបទូសិកៈក្តី ក៏បានមក ពួកទេវតា ឈ្មោះ​មនោបទូសិកៈ ក៏បានមក ទាំងពួកទេវតាឈ្មោះ​ហរិក្តី ឈ្មោះលោហិតវាសីក្តី ក៏បានមក ទេវតាទាំង​ឡាយ ឈ្មោះបារគៈក្តី ឈ្មោះមហាបារគៈក្តី ជា អ្នកមានយសក៏បានមក ។ ទេវតាទាំង ១០ ពួកនេះ ឋិតនៅ ដោយចំណែក ១០ សុទ្ធតែមានសម្បុរផេ្សង ៗ គ្នា ទាំងអស់ មានឫទ្ធិ មានអានុភាព មានរស្មី មានយស មានចិត្តរីករាយ ក៏បាននាំគ្នាមកកាន់​មហាវ័ន ជាទីប្រជុំនៃភិក្ខុទាំងឡាយ ។ ទេវតាទាំង​ឡាយ ឈ្មោះសុក្កៈក្តី ករុម្ហៈក្តី អរុណៈក្តី ក៏បាន មកជាមួយនឹងវេឃនទេវតា ។ ពួកទេវតាឈ្មោះ​ឱទាតគយ្ហៈ ជាប្រធានក្តី ឈ្មោះវិចក្ខណៈក្តី ក៏បាន​មក​​ពួកទេវតា ឈ្មោះសទាមត្តៈក្តី ឈ្មោះហារគជៈក្តី ឈ្មោះមិស្សកៈក្តី សុទ្ធតែជាអ្នកមានយស (ក៏បាន​មក) បជុន្នទេវរាជ ដែលញុំាងមេឃ​ឲ្យគ្រហឹម កម្ទរ ហើយបង្អុរភ្លៀង ឲ្យធ្លាក់ចុះ គ្រប់ទិស ក៏បានមក ។ ទេវតាទាំង ១០ ពួកនេះ ឋិតនៅ ដោយចំណែក ១០ សុទ្ធតែមានសម្បុរផេ្សង ៗ គ្នាទាំងអស់ មានឫទ្ធិ មានអានុភាព មានរស្មី មានយស មានចិត្តរីករាយ ក៏បាននាំគ្នាមកកាន់មហាវ័ន ជាទីប្រជុំនៃភិក្ខុ​ទាំង​ឡាយ ។ ពួកខេមិយទេវតា ដែលឋិតនៅក្នុង​តុសិត​បុរីក្តី ឋិតនៅក្នុងយាមទេវលោកក្តី ពួកកដ្ឋកទេវតា​ដែល​​មានយសក្តី ពួកលម្ពិតកទេវតាក្តី ពួកលាម-​សេដ្ឋ​​ទេវតាក្តី ពួកទេវតាឈ្មោះជោតិក្តី ឈ្មោះ​អាសវៈ​ក្តី ពួកនិម្មានរតីទេវតាក្តី ក៏បានមកទាំងពួក​បរនិម្មិតទេវតា ក៏បានមក ។ ទេវតាទាំង ១០ ពួកនេះ ឋិតនៅដោយចំណែក ១០ សុទ្ធតែមានសម្បុរ ផេ្សងៗ គ្នាទាំងអស់ មានឫទ្ធិ មានអានុភាព មានរស្មី មានយស មានចិត្តរីករាយ ក៏បាននាំគ្នាមកកាន់​មហាវ័ន ជាទីប្រជុំនៃភិក្ខុទាំងឡាយ ។ ពួកទេវតា​ទាំង ៦០ មានអាបោ ទេវតាជាដើមនេះ សុទ្ធតែ​មានសម្បុរ​ផេ្សង​ ៗ គ្នាទាំងអស់ មកហើយដោយ ចំណែកនាម សូម្បីពួកទេវតាណាក្រៅពីនោះ ដែលមានរស្មី​ប្រហែល​​គ្នា ក៏មកព្រមគ្នាដោយគិតថា យើងទាំង​ឡាយ​​នឹងទៅមើលព្រះអរិយសង្ឃ ដែល​ប្រាសចាក​ជាតិ ឥតមានកិលេស ដូចជាដែកគោល លោកឆ្លង ចាកអន្លង់ទាំង ៤ ហើយ មិនមាន​កិលេស​ជា​គ្រឿង​ត្រាំ រួចស្រឡះចាកឱឃៈ ទាំង ៤ ហើយ លោកមិន​​បានធ្វើនូវបាប មួយទៀត យើងនឹងបាន​ឃើញនូវ​ព្រះ​ទសពល ដែលរុងរឿងដោយសិរី ដូច​ព្រះចន្ទ​ឆ្លង​​ផុត​​អំពីពពក ។</p>
        <p><a class='ref km' id='km៨៤' href='#km៨៤'>៨៤</a>អរិយព្រហ្មទាំងឡាយ គឺ សុព្រហ្ម និង​បរមត្តព្រហ្ម ជាបុត្តរបស់ព្រះសម្មាសម្ពុទ្ធ ទ្រង់មាន​ឫទ្ធិ ក៏មកជាមួយគ្នា សនង្កុមារមហាព្រហ្មក្តី តិស្ស​-មហា​ព្រហ្មក្តី ក៏នាំគ្នាមកកាន់មហាវ័ន ជាទីប្រជុំនៃ​ភិក្ខុ​​ទាំងឡាយ ។ មហាព្រហ្មទាំង ១ ពាន់ ក៏មក​ហើយ មហាព្រហ្ម ១ អង្គ គ្របសង្កត់នូវព្រហ្ម ឯ​ទៀត​បាន មហាព្រហ្មនោះ កើតក្នុងព្រហ្មលោក មានអានុភាព មានកាយសម្បើម មានយស ក៏មក​ដែរ ។ មហាព្រហ្ម ទាំង ១០ ជាឥស្សរៈលើព្រហ្មទាំង ១ ពាន់នេះ តែង ផ្សាយអំណាចផេ្សង ៗ ក៏បានមក ហារិតមហាព្រហ្ម (ដែលមាន ព្រហ្មទាំង ១ សែន) ហែហមក្នុងកណ្តាលនៃពួកព្រហ្ម ទាំងនោះ ក៏បាន​មក ។ សេនារបស់មារបានឃើញនូវពួកទេវតា ព្រម​ទាំង​ព្រះឥន្ទ ព្រមទាំងព្រះព្រហ្មទាំងអស់នោះមក​ដូច្នោះហើយ ក៏បានមកហើយពោលថា អ្នកទាំង​ឡាយ ចូរមើលនូវ សេចក្តីល្ងង់នៃមារ ។ (ឯសេនា​របស់​មារក៏ពោលថា) អ្នកទាំងឡាយចូរមក ​ចូរចាប់​ចងពួកទេវតាទាំងនេះទុក ការចងដោយរាគៈ ចូរ​មាន​ដល់អ្នកទាំងឡាយ អ្នកទាំងឡាយ ចូរព័ទ្ធ​ឲ្យ​ជុំ​វិញ បណ្តាអ្នកទាំងអស់គ្នា អ្នកណាមួយក៏កុំ បណ្តោយ​​​ឲ្យទេវតា ១ អង្គ រួចទៅបានឡើយ ។ មារ​ជាសេនាធំក្នុងទីប្រជុំធំនោះ ក៏ទះនូវផៃ្ទនៃ​ផែនដី​ដោយ​បាតដៃ ធើ្វនូវសំឡេងគំរាមមុខគួរខ្លាច ដូចជា​មហាមេឃ គ្រហឹម បង្អុរភ្លៀងមានទាំងផ្លេកបន្ទោរ ក្នុងកាលនោះ មារនោះ មិនអាចនឹងធើ្វ (ទេវតា​ណាមួយ) ឲ្យប្រព្រឹត្តទៅក្នុងអំណាច ខ្លួនបាន ក៏កេ្រវ​ក្រោធថយចេញបាត់ទៅ ។ លំដាប់នោះព្រះ សាស្តា ទ្រង់​មានចក្ខុ ពិចារណាហើយ ជ្រាបហេតុនោះ ទាំង​អស់ ទើបទ្រង់ត្រាស់នឹងភិក្ខុជាសាវ័កទាំងឡាយ ដែល តេ្រកអរក្នុងសាសនាថា ម្នាលភិក្ខុទាំងឡាយ មារសេនាមកដល់ហើយ អ្នកទាំងឡាយ ចូរស្គាល់​នូវ​មារសេនាទាំងនោះចុះ ឯពួកភិក្ខុទាំងនោះ លុះ​បាន​ស្តាប់ពាក្យប្រដៅព្រះពុទ្ធ ជាម្ចាស់ហើយ ក៏ធើ្វ​ព្យាយាម (ដើម្បីចូលកាន់ផលសមាបត្តិ) ។ មារព្រម​ទាំងពួកសេនារបស់មារ ក៏ចៀសចេញឆ្ងាយទៅ អំពីពួកអរិយសាវ័កដែលប្រាសចាករាគៈ សូម្បី​តែ​រោម របស់ព្រះអរិយៈទាំងនោះ ក៏មិនបានព្រឺព្រួច​ឡើយ (ទើបមារ ពោលសរសើរភិក្ខុសង្ឃ ថា) ពួក​សាវ័ក​​ទាំងនោះ លោកឈ្នះសិកសង្រ្គាមហើយ កន្លង​​បង់នូវសេចក្តីភ័យខ្លាចបានហើយ មានយស​ល្បីទូរទ័រទៅក្នុងប្រជុំជន តែងរីករាយ ជាមួយនឹង​ព្រះ​អរិយៈដែលកើតហើយ (ក្នុងសាសនាព្រះទស-​ពល) ។</p>
        <p>ចប់មហាសមយសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>