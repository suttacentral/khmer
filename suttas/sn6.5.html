<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.5' lang='km'>
        <header>
            <ul>
            </ul>
            <h1>អបរា​ទិដ្ឋិ​សូត្រ ទី ៥</h1>
        </header>
        <p><a class='ref km' id='km52' href='#km52'>៥២</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគ ទ្រង់​គង់​ក្នុង​វត្ត​ជេតពន របស់​អនាថបិណិ្ឌក​គហបតី ទៀប​ក្រុង​សាវត្ថី។ សម័យ​នោះ​ឯង ព្រហ្ម​មួយ​អង្គ​មាន​ទិដ្ឋិ​អាក្រក់ មាន​សភាព​យ៉ាង​នេះ​កើត​ឡើង​ថា បុគ្គល​ដែល​មក​ក្នុង​លោក​នេះ គ្មាន​ជា​សមណៈ ជា​ព្រាហ្មណ៍​ទេ។</p>
        <p><a class='ref km' id='km53' href='#km53'>៥៣</a>គ្រានោះ ព្រះមានព្រះភាគ ទ្រង់​ជ្រាប​នូវ​បរិវិតក្ក ក្នុង​ចិត្ត​របស់​ព្រហ្ម​នោះ ដោយ​ព្រះទ័យ​ហើយ ក៏​ដូច​បុរស​មាន​កម្លាំង។បេ។ ទៅ​ប្រាកដ​ក្នុង​ព្រហ្មលោក​នោះ។ ទើប​ព្រះមានព្រះភាគ​ទ្រង់​ចូល​តេជោធាតុ គង់​ផ្គត់​ព្រះ​ភ្នែន​ឰដ៏​អាកាស ខាង​លើ​ព្រហ្ម​នោះ។</p>
        <p><a class='ref km' id='km54' href='#km54'>៥៤</a>គ្រានោះ ព្រះ​មហា​មោគ្គល្លាន​មាន​អាយុ មាន​សេចក្ដី​ត្រិះរិះ យ៉ាង​នេះ​ថា ឥឡូវ​នេះ ព្រះមានព្រះភាគ គង់​ក្នុង​ទីណា​ហ្ន៎។ ព្រះ​មហា-​មោគ្គល្លាន​មាន​អាយុ ក៏បានឃើញ នូវ​ព្រះមានព្រះភាគ​ដោយ​ទិព្វចក្ខុ​ដ៏​បរិសុទ្ធ កន្លង​បង់​នូវ​ចក្ខុ​ជា​របស់​មនុស្ស​ធម្មតា ដែល​ព្រះអង្គ​ចូល​តេជោធាតុ គង់​ផ្គត់​ព្រះ​ភ្នែន​ឰដ៏​អាកាស អំពី​ខាង​លើ​នៃ​ព្រហ្ម​នោះ លុះ​ឃើញ​ហើយ ក៏​បាត់​អំពី​វត្ត​ជេតពន ទៅ​ប្រាកដ​ក្នុង​ព្រហ្មលោក​នោះ ដោយ​ឆាប់រហ័ស ដូច​បុរស​មាន​កំលាំង​លា​ចេញ​នូវ​ដៃ​ដែល​បត់​ចូល ឬ​បត់​ចូល​នូវ​ដៃ​ដែល​លា​ចេញ។ លំដាប់នោះ ព្រះ​មហា​មោគ្គល្លាន​មាន​អាយុ អាស្រ័យ​នូវ​ទិស​ខាង​កើត ចូល​តេជោធាតុ អង្គុយ​ផ្គត់​ភ្នែន​ឰដ៏​អាកាស ខាងលើ​ព្រហ្ម​នោះ ទាប​ជាង​ព្រះមានព្រះភាគ។</p>
        <p><a class='ref km' id='km55' href='#km55'>៥៥</a>គ្រានោះ ព្រះ​មហា​កស្សប​មាន​អាយុ មាន​សេចក្ដី​ត្រិះរិះ​យ៉ាង​នេះ​ថា ឥឡូវ​នេះ ព្រះមានព្រះភាគ ទ្រង់​គង់​ក្នុង​ទីណា​ហ្ន៎។ ព្រះ​មហា​កស្សប​មាន​អាយុ បាន​ឃើញព្រះមានព្រះភាគ ដោយ​ទិព្វចក្ខុ។បេ។ លុះ​ឃើញ​ហើយ ក៏​ដូច​បុរស​មាន​កម្លាំង។បេ។ បាត់​អំពី​វត្ត​ជេតពន ទៅ​ប្រាកដ​ក្នុង​ព្រហ្មលោក​នោះ ដោយ​ឆាប់រហ័ស។ លំដាប់នោះ ព្រះ​មហា​កស្សប​មាន​អាយុ អាស្រ័យ​នូវ​ទិស​ខាងត្បូង ចូល​តេជោធាតុ អង្គុយ​ផ្គត់​ភ្នែន​ឰដ៏​អាកាស ខាងលើ​ព្រហ្ម​នោះ ទាប​ជាង​ព្រះមានព្រះភាគ។</p>
        <p><a class='ref km' id='km56' href='#km56'>៥៦</a>គ្រានោះ ព្រះ​មហា​កប្បិន​មាន​អាយុ មាន​សេចក្ដី​ត្រិះរិះ​យ៉ាង​នេះ​ថា ឥឡូវ​នេះ​ព្រះមានព្រះភាគ ទ្រង់​គង់​ក្នុង​ទីណា​ហ្ន៎។ គ្រានោះ ព្រះ​មហា​-កប្បិន​មាន​អាយុ ឃើញព្រះមានព្រះភាគ ដោយ​ទិព្វចក្ខុ។បេ។ លុះ​ឃើញ​ហើយ ក៏​ដូច​បុរស​មាន​កម្លាំង។បេ។ បាត់​អំពី​វត្ត​ជេតពន ទៅ​ប្រាកដ​ក្នុង​ព្រហ្មលោក​នោះ ដោយ​ឆាប់រហ័ស។ លំដាប់នោះ ព្រះ​មហា​កប្បិន​មាន​អាយុ អាស្រ័យ​នូវ​ទិស​ខាងលិច ចូល​តេជោធាតុ អង្គុយ​ផ្គត់​ភ្នែន​ឰដ៏​អាកាស ខាង​លើ​ព្រហ្ម​នោះ ទាប​ជាង​ព្រះមានព្រះភាគ។</p>
        <p><a class='ref km' id='km57' href='#km57'>៥៧</a>គ្រានោះ ព្រះ​អនុរុទ្ធ​មាន​អាយុ មាន​សេចក្ដី​ត្រិះរិះ​យ៉ាង​នេះ​ថា ឥឡូវ​នេះ ព្រះមានព្រះភាគ ទ្រង់​គង់​ក្នុង​ទីណា​ហ្ន៎។ ទើប​ព្រះ​អនុរុទ្ធ​មាន​អាយុ បាន​ឃើញ។បេ។ លុះ​ឃើញ​ហើយ ក៏​ដូច​បុរស​មាន​កម្លាំង ។បេ។ ទៅ​ប្រាកដ​ក្នុង​ព្រហ្មលោក​នោះ ដោយ​ឆាប់រហ័ស។ លំដាប់នោះ ព្រះ​អនុរុទ្ធ​មាន​អាយុ អាស្រ័យ​នូវ​ទិស​ខាងជើង ចូល​តេជោធាតុ អង្គុយ​ផ្គត់​ភ្នែន​ឰដ៏​អាកាស ខាងលើ​ព្រហ្ម​នោះ ទាប​ជាង​ព្រះមានព្រះភាគ។</p>
        <p><a class='ref km' id='km58' href='#km58'>៥៨</a>គ្រានោះ ព្រះ​មហា​មោគ្គល្លាន​មាន​អាយុ បាន​ពោល​គាថា​នឹង​ព្រហ្ម​ថា</p>
        <p>ម្នាល​អាវុសោ ទិដ្ឋិ​ណា ​របស់​អ្នក មាន​ហើយ​ក្នុង​កាល​មុន ទិដ្ឋិ​របស់​អ្នក​នោះ មាន​ក្នុង​ថ្ងៃនេះ​ទៀត អ្នក​ឃើញ​នូវ​រស្មី​របស់​ព្រះពុទ្ធ ដែល​ប្រព្រឹត្ត​កន្លង នូវ​រស្មី​ឯទៀត ​ក្នុង​ព្រហ្មលោក​ដែរ​ឬ។</p>
        <p><a class='ref km' id='km59' href='#km59'>៥៩</a>ព្រហ្ម​តប​ថា បពិត្រ​លោក​និទ៌ុក្ខ ទិដ្ឋិ​របស់​ខ្ញុំ​ណា មាន​ហើយ​ក្នុង​កាល​មុន ទិដ្ឋិ​របស់​ខ្ញុំ​នោះ មិន​មាន​ទេ ខ្ញុំ​ឃើញ​នូវ​ព្រះ​រស្មី ដែល​ប្រព្រឹត្ត​កន្លង នូវ​រស្មី​ឯទៀត ក្នុង​ព្រហ្មលោក​ដែរ ឥឡូវនេះ ខ្ញុំ​នឹង​ពោល ដោយ​ប្រការ​ដូចម្ដេច ព្រោះថា​ខ្ញុំ​ជា​បុគ្គល​ទៀង ជា​បុគ្គល​មាន​នៅ​សព្វ ៗ កាល។</p>
        <p><a class='ref km' id='km60' href='#km60'>៦០</a>គ្រានោះ ព្រះមានព្រះភាគ ញ៉ាំង​ព្រហ្ម​នោះ​ឲ្យ​សង្វេគ​ហើយ ក៏​បាត់​អំពី​ព្រហ្មលោក​នោះ មក​ប្រាកដ​ក្នុង​វត្ត​ជេតពន ដោយ​ឆាប់រហ័ស ដូច​បុរស​មាន​កម្លាំងលា​ចេញ​នូវ​ដៃ​ដែល​បត់​ចូល ឬ​បត់​ចូល​នូវ​ដៃ​ ដែល​លា​ចេញ។ លំដាប់នោះ ព្រហ្ម​ក៏​ហៅ​ព្រហ្ម​ជា​បរិស័ទ​មួយ​អង្គ​មក​ថា ម្នាល​អ្នក​និទ៌ុក្ខ អ្នក​ចូរ​មក អ្នក​ចូរ​ទៅ​រក​ព្រះ​មហា​មោគ្គល្លាន​មាន​អាយុ លុះ​ចូល​ទៅ​ដល់​ហើយ ចូរ​ពោល​យ៉ាង​នេះ នឹង​ព្រះ​មហា​មោគ្គល្លាន​មាន​អាយុ​ថា បពិត្រ​ព្រះ​មោគ្គល្លាន​អ្នក​និទ៌ុក្ខ សាវ័ក​ទាំងឡាយ​ដទៃ​ទៀត របស់​ព្រះមានព្រះភាគ​នោះ ដែល​មាន​ឫទ្ធិ​ច្រើន​យ៉ាង​នេះ មាន​អានុភាព​ច្រើន​យ៉ាង​នេះ ដូចជា​ព្រះ​មហា​មោគ្គល្លាន ព្រះ​កស្សប ព្រះ​កប្បិន ព្រះ​អនុរុទ្ធ​ដ៏​ចម្រើននៅ​មាន​ទៀត​ដែរ​ឬ​ទេ។ ព្រហ្ម​ជា​បរិស័ទ​នោះ​ទទួល​ពាក្យ​ព្រហ្ម​នោះ​ថា អើ​លោក​អ្នក​និទ៌ុក្ខ ដូច្នេះ​ហើយ ក៏​បាត់​អំពី​ព្រហ្មលោក​នោះ មក​ប្រាកដ​ក្នុង​ទី​ចំពោះ​មុខ​ព្រះ​មហា​មោគ្គល្លាន​មាន​អាយុ ដោយ​ឆាប់រហ័ស ដូច​បុរស​មាន​កម្លាំង ។បេ។</p>
        <p><a class='ref km' id='km61' href='#km61'>៦១</a>លំដាប់នោះ ព្រហ្ម​ជា​បរិស័ទ​នោះ ក្រាប​ថ្វាយ​បង្គំ​ព្រះ​មហា​មោគ្គល្លាន​មាន​អាយុ ហើយ​ឋិតនៅ ក្នុង​ទី​ដ៏​សមគួរ។ ព្រហ្ម​ជា​បរិស័ទ​នោះ លុះ​ឋិត​នៅ​ក្នុង​ទី​សមគួរ​ហើយ បាន​ពោល​ពាក្យ​នេះ​នឹង​ព្រះ​មហា​មោគ្គល្លាន​មាន​អាយុ​ថា បពិត្រ​លោក​អ្នក​និទ៌ុក្ខ​។បេ។ ព្រះ​អនុរុទ្ធ។</p>
        <p><a class='ref km' id='km62' href='#km62'>៦២</a>គ្រានោះ ព្រះ​មហា​មោគ្គល្លាន​មាន​អាយុ បាន​ពោល​គាថា​នឹង​ព្រហ្ម​ជា​បរិស័ទ​ថា</p>
        <p>សាវ័ក​ទាំងឡាយ​របស់​ព្រះពុទ្ធ នៅ​មាន​ច្រើន​អង្គ ជា​អ្នក​មាន​វិជ្ជា ៣ ផង សម្រេច​ដោយ​ឫទ្ធិ​ផង ឈ្លាស​ក្នុង​វារៈ​នៃ​ចិត្ត​ផង ជា​ព្រះ​អរហន្ត​ខីណាស្រព​ផង។</p>
        <p><a class='ref km' id='km63' href='#km63'>៦៣</a>លំដាប់នោះ ព្រហ្ម​ជា​បរិស័ទ​នោះ ត្រេកអរ រីករាយ​នឹង​ភាសិត របស់​ព្រះ​មហា​មោគ្គល្លាន​មាន​អាយុ​ហើយ ក៏​ចូល​ទៅ​រក​ព្រហ្ម​នោះ លុះ​ចូល​ទៅ​ដល់​ហើយ បាន​ពោល​ពាក្យ​នេះ​នឹង​ព្រហ្ម​នោះ​ថា បពិត្រ​អ្នក​និទ៌ុក្ខ ព្រះ​មហា​មោគ្គល្លាន​មាន​អាយុ មាន​ថេរ​វាចា​យ៉ាង​នេះ​ថា</p>
        <p>សាវ័ក​ទាំងឡាយ​របស់​ព្រះពុទ្ធ នៅ​មាន​ច្រើន​អង្គ ជា​អ្នក​មាន​វិជ្ជា ៣ ផង សម្រេច​ដោយ​ឫទ្ធិ​ផង ឈ្លាស​ក្នុង​វារៈ​នៃ​ចិត្ត​ផង ជា​ព្រះ​អរហន្ត​ខីណាស្រព​ផង។</p>
        <p><a class='ref km' id='km64' href='#km64'>៦៤</a>ព្រហ្ម​ជា​បរិស័ទ​បាន​ពោល​ពាក្យ​នេះ​ហើយ ចំណែក​ខាង​ព្រហ្ម​ជា​អ្នក​មាន​សេចក្ដី​ត្រេកអរ ក៏​ត្រេកអរ​នឹង​ភាសិត​របស់​ព្រហ្ម​ជា​បរិស័ទ​នោះ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>