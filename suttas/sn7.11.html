<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.11' lang='km'>
        <header>
            <ul>
                <li>ឧបាសក​វគ្គ ទី ២</li>
            </ul>
            <h1>កសិ​សូត្រ ទី ១ </h1>
        </header>
        <p><a class='ref km' id='km១៥០' href='#km១៥០'>១៥០</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះ​មាន​ព្រះ​ភាគ គង់​នៅ​ក្នុង​ព្រាហ្មណ​គ្រាម ឈ្មោះ​ឯក​នាលា ក្នុង​ទក្ខិណា​គិរិ​ជនបទ នា​ដែន​មគធៈ។ សម័យ​នោះ​ឯង កសិ​ភារទ្វាជ​ព្រាហ្មណ៍ បាន​តាក់តែង​នង្គ័ល​ប្រមាណ ៥០០ ក្នុង​វេលា​ដែល​ព្រោះ​ស្រូវ។</p>
        <p><a class='ref km' id='km១៥១' href='#km១៥១'>១៥១</a>លំដាប់​នោះ​ឯង ព្រះ​មាន​ព្រះ​ភាគ ទ្រង់​ស្បង់​ប្រដាប់​បាត្រ​និង​ចីវរ ក្នុង​បុព្វណ្ហសម័យ ហើយ​ស្ដេច​ចូល​ទៅ​កាន់​ការងារ​របស់​កសិ​ភារទ្វាជ-​ព្រាហ្មណ៍។ សម័យ​នោះ​ឯង ការ​អង្គាស (លៀងភ្ញៀវ) របស់​កសិ​ភារទ្វាជ​ព្រាហ្មណ៍ កំពុង​ប្រព្រឹត្ត​ទៅ។ លំដាប់នោះ ព្រះ​មាន​ព្រះ​ភាគ​ស្ដេច​ចូល​ទៅ​កាន់​ការ​អង្គាស លុះ​ចូល​ទៅ​ដល់​ហើយ ក៏​ប្រថាប់​នៅ​ក្នុង​ទី​សមគួរ។ កសិ​ភារទ្វាជ​ព្រាហ្មណ៍ បាន​ឃើញ​ព្រះ​មាន​ព្រះ​ភាគ ដែល​ទ្រង់​ឈរ​បិណ្ឌបាត លុះ​ឃើញ​ហើយ ក៏​បាន​ពោល​នូវ​ពាក្យ​នេះ​នឹង​ព្រះ​មាន​ព្រះ​ភាគ​ថា បពិត្រ​ព្រះ​សមណៈ ខ្ញុំ​ព្រះ​អង្គ​ភ្ជួរ​ផង ព្រោះ​ផង លុះ​ខ្ញុំ​ព្រះ​អង្គ​ភ្ជួរ​ហើយ ព្រោះ​ហើយ ទើប​បរិភោគ បពិត្រ​ព្រះ​សមណៈ ចំណែក​ព្រះ​អង្គ​ចូរ​ភ្ជួរ​ផង ព្រោះ​ផង លុះ​ភ្ជួរ​ហើយ ព្រោះ​ហើយ ចូរ​បរិភោគ​ចុះ។ ម្នាល​ព្រាហ្មណ៍ តថាគត​ភ្ជួរ​ផង ព្រោះ​ផង លុះ​តថាគត​ភ្ជួរ​ហើយ ព្រោះ​ហើយ ទើប​បរិភោគ​ដែរ។ យើងខ្ញុំ មិន​ឃើញ​នឹម ឬ​នង្គ័ល ផាល ឬ​ជន្លួញ ឬ​គោ​ទាំងឡាយ​របស់​ព្រះ​គោតម​ដ៏​ចំរើន​ទេ តែថា​ព្រះ​គោតម​ដ៏​ចម្រើន ពោល​យ៉ាង​នេះ​ថា ម្នាល​ព្រាហ្មណ៍ តថាគត​ភ្ជួរ​ផង ព្រោះ​ផង លុះ​តថាគត ភ្ជួរ​ហើយ ព្រោះ​ហើយ ទើប​បរិភោគ​ដែរ។</p>
        <p><a class='ref km' id='km១៥២' href='#km១៥២'>១៥២</a>លំដាប់នោះ កសិ​ភារទ្វាជ​ព្រាហ្មណ៍ បាន​ពោល​នឹង​ព្រះ​មាន​ព្រះ​ភាគ ដោយ​គាថា ថា</p>
        <p>ព្រះអង្គ​ប្ដេជ្ញា​ថា​ជា​អ្នក​ភ្ជួរ តែថា ខ្ញុំ​ព្រះ​អង្គ​មិន​ដែល​ឃើញ​នូវ​ការ​ភ្ជួរ​របស់​ព្រះអង្គ​សោះ ខ្ញុំ​ព្រះ​អង្គ​សូម​សួរ​ព្រះអង្គ​ជា​អ្នក​ភ្ជួរ សូម​ប្រាប់​មក ធ្វើ​ដូចម្ដេច នឹង​ឲ្យ​យើងខ្ញុំ​ដឹង នូវ​ការ​ភ្ជួរ​នោះ​បាន។</p>
        <p><a class='ref km' id='km១៥៣' href='#km១៥៣'>១៥៣</a>ព្រះអង្គ​ត្រាស់​ថា សទ្ធា​ជា​ពូជ តបៈ​ជា​ភ្លៀង បញ្ញា​របស់​តថាគត​ជា​នឹម​និង​នង្គ័ល ហិរិ​ជា​យាម​នង្គ័ល ចិត្ត​ជា​ខ្សែ សតិ​របស់​តថាគត ជា​ផាល​និង​ជន្លួញ តថាគត​គ្រប់គ្រង​កាយ គ្រប់គ្រង​វាចា សង្រួម​អាហារ សង្រួម​ផ្ទៃ​តថាគត ធ្វើ​នូវ​ការ​ជម្រះ​ស្មៅ​ដោយ​សច្ចៈ សេចក្ដី​ត្រេកអរ​ក្នុង​ព្រះនិព្វាន ទុកជា​ការ​ឈប់​សម្រាក របស់​តថាគត សេចក្ដី​ព្យាយាម របស់​តថាគត ដូចជា​គោ​អូស​នឹម ជា​ធម្មជាត​នាំមក​នូវ​ព្រះនិព្វាន ជា​ទី​ក្សេម​ចាក​យោគៈ បុគ្គល​ទៅ​ក្នុង​ទីណា មិន​សោកសៅ សេចក្ដី​ព្យាយាម រមែង​ទៅ​កាន់​ទី​នោះ ដែល​ជា​ទី​មិន​ត្រឡប់​មក​វិញ ស្រែ​នុ៎ះ​តថាគត​បាន​ភ្ជួរ​យ៉ាង​នេះ ស្រែ​នុ៎ះ​មាន​ព្រះ​និព្វាន​ជា​ផល បុគ្គល​ភ្ជួរ​ស្រែ​នុ៎ះ​ហើយ រមែង​រួច​ចាក​ទុក្ខ​ទាំងពួង​បាន។</p>
        <p>កសិ​ភារទ្វាជ​ព្រាហ្មណ៍ ក្រាបទូល​ថា ព្រះ​គោតម​ដ៏​ចម្រើន ជា​អ្នក​ភ្ជួរ​ដ៏​ល្អ ចូរ​បរិភោគ​ចុះ ព្រោះថា ព្រះ​គោតម​ដ៏​ចម្រើន ភ្ជួរ​នូវ​ស្រែដែល​មាន​ព្រះនិព្វាន​ជា​ផល។</p>
        <p><a class='ref km' id='km១៥៤' href='#km១៥៤'>១៥៤</a>ព្រះអង្គ​ត្រាស់​ថា តថាគត មិន​គួរ​បរិភោគ​ភោជន ដែល​បាន​អំពី​ការ​ពោល​គាថា ដូច​ជា​ចម្រៀង​ទេ ម្នាល​ព្រាហ្មណ៍ នេះ​ជា​ធម្មតា​របស់​ពួក​បុគ្គល អ្នក​ឃើញ​ធម៌អាថ៌ ព្រះពុទ្ធ​ទាំងឡាយ តែង​បន្ទោបង់​នូវ​ការ​ពោល​គាថា ដូចជា​ចម្រៀង ម្នាល​ព្រាហ្មណ៍ កាលបើ​ធម៌​មាន​ហើយ នេះ​ឯង​ការ​ចិញ្ចឹម​ជីវិត ចូរ​អ្នក​ទំនុក​បម្រុង​ព្រះ​ខីណាស្រព ដែល​មាន​គុណ​បរិបូណ៌ ជា​អ្នក​ស្វែងរក​នូវ​គុណ​ដ៏​ធំ ជា​អ្នក​រម្ងាប់​នូវ​សេចក្ដី​រពឹស ដោយ​បាយ​នឹង​ទឹក​ទៀត​ចុះ ព្រោះថា​នោះ​ជា​ខេត្ត​របស់​បុគ្គល​អ្នក​ប្រាថ្នា​នូវ​បុណ្យ។</p>
        <p><a class='ref km' id='km១៥៥' href='#km១៥៥'>១៥៥</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ កសិ​ភារទ្វា​ជ​​​​ព្រាហ្មណ បាន​ពោល​ពាក្យ​នេះ នឹង​ព្រះ​មាន​ព្រះ​ភាគ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ ខ្ញុំព្រះអង្គ សូម​ដល់​នូវ​ព្រះ​រតនត្រ័យ ជា​ទីពឹង​ស្មើ​ដោយ​ជីវិត តាំងពី​ថ្ងៃនេះ​ជាដើម​រៀងទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>