<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn9' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">បោដ្ឋបាទសូត្រ ទី ៩</h1>
        </header>
        <p><a class='ref km' id='km77' href='#km77'>៧៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់​គង់​នៅ​ក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ សម័យនោះ​ឯង មានបរិព្វាជកម្នាក់ឈ្មោះបោដ្ឋបាទ នៅអាស្រ័យក្នុងមល្លិការាម ដែល​មាន​សាលាមួយមានជួរនៃដើមទន្លាប់ព័ទ្ធជុំវិញជាទី (សម្រាប់ពួកជនមាន​ព្រាហ្មណ៍ជាដើម) ប្រជុំគ្នាជជែកអំពីលទ្ធិ (របស់ខ្លួន) ជាមួយនឹងបរិព្វាជក​បរិសទ្យ​ជា​ច្រើនចំនួន ៣០០០ នាក់ ។ លំដាប់នោះ ព្រះមានព្រះភាគទ្រង់​ស្បង់និងបាត្រចីវរ ក្នុងបុព្វណ្ហសម័យ ហើយទ្រង់ពុទ្ធដំណើរចូលទៅ​បិណ្ឌបាត​ក្នុងក្រុងសាវត្ថី ។ លំដាប់នោះ ព្រះមានព្រះភាគ ទ្រង់ព្រះតម្រិះដូច្នេះថា ការត្រាច់​ទៅ​បិណ្ឌបាតក្នុងក្រុងសាវត្ថី នៅព្រឹកពេកណាស់ បើដូច្នោះគួរតែតថាគត​ចូល​ទៅ​រកបោដ្ឋបាទ​បរិព្វាជកនៅក្នុងមល្លិការាម ដែលមានសាលាមួយ មាន​ជួរ​នៃ​ដើមទន្លាប់ព័ទ្ធជុំវិញ ជាទីសម្រាប់ប្រជុំគ្នាជជែកអំពីលទ្ធិ ។ គ្រានោះឯង ព្រះមានព្រះភាគទ្រង់ពុទ្ធដំណើរចូលទៅឯមល្លិការាម ដែលមានសាលាមួយ មានជួរនៃដើមទន្លាប់ព័ទ្ធជុំវិញ ជាទីសម្រាប់ប្រជុំគ្នាជជែកអំពីលទ្ធិ ។</p>
        <p><a class='ref km' id='km78' href='#km78'>៧៨</a>សម័យនោះឯង បោដ្ឋបាទបរិព្វាជក អង្គុយជាមួយនឹងបរិព្វាជក​បរិសទ្យ​ច្រើននាក់ កំពុងតែនិយាយពាក្យតិរច្ឆានកថាច្រើនយ៉ាងដោយ​សំឡេង​ហ៊ោ សំឡេងឮខ្លាំងកងរំពង គឺនិយាយអំពីស្តេច និយាយអំពីចោរ និយាយអំពីមហាមាត្យ និយាយអំពីសេនា និយាយអំពីភ័យ និយាយអំពី​ចម្បាំង និយាយអំពីគ្រឿងស៊ី និយាយអំពីគ្រឿងផឹក និយាយអំពីសំពត់ និយាយ​អំពីទីដេក និយាយអំពីផ្កាកម្រង និយាយអំពីគ្រឿងក្រអូប និយាយអំពី​ញាតិ និយាយអំពីយាន និយាយអំពីស្រុក និយាយអំពីនិគម និយាយអំពីនគរ និយាយអំពីជនបទ និយាយអំពីស្រី និយាយអំពីប្រុស និយាយអំពីយោធា​ដែល​ក្លៀវក្លា និយាយអំពីច្រកផ្លូវ និយាយអំពីកំពង់ទឹក និយាយអំពីបុព្វប្រេត គឺញាតិដែលចែកឋានទៅហើយ និយាយអំពីពាក្យឥតប្រយោជន៍ មាន​ប្រការ​ផ្សេងៗ និយាយអំពីលោក (មានរឿងក្អែកសនិងកុកក្រហមជាដើម) និយាយ​អំពី​រឿង​ជីកសមុទ្រ និយាយអំពីសេចក្តីចម្រើន និងសេចក្តីសាបសូន្យដូច្នេះៗ ។ បោដ្ឋបាទបរិព្វាជក បានឃើញព្រះមានព្រះភាគកំពុងស្តេចមកអំពីចម្ងាយ​លឹមៗ លុះឃើញហើយក៏បញ្ឈប់បរិសទ្យរបស់ខ្លួនថា ម្នាលគ្នាយើង ចូរ​និយាយ​​សំឡេង តិចៗ ម្នាលគ្នាយើង កុំនិយាយសំឡេងឮខ្លាំងឡើយ (ដ្បិត) ព្រះសមណគោតមអង្គនេះស្តេចមក ឯព្រះសមណគោតមមានអាយុនោះឯង លោកពេញ ព្រះទ័យនឹងសំឡេងតិច តែងពោលសរសើរសំឡេងតិច ធ្វើដូច​ម្តេច​​ឲ្យលោកជ្រាបថា បរិសទ្យនិយាយសំឡេងតិច ហើយសំគាល់ថាគួរនឹង​ចូល​​មកបាន ។ កាលបោដ្ឋបាទបរិព្វាជកនិយាយឃាត់យ៉ាងនេះហើយ បរិព្វា​ជក​ទាំង​នោះក៏នាំគ្នាស្ងៀម ។</p>
        <p><a class='ref km' id='km79' href='#km89'>៧៩</a>លំដាប់នោះឯង ព្រះមានព្រះភាគ ទ្រង់ពុទ្ធដំណើរចូលសំដៅទៅ​រក​កន្លែងដែលបោដ្ឋបាទបរិព្វាជកនៅ ។ បោដ្ឋបាទបរិព្វាជក ក៏បានក្រាបបង្គំ​ទូល​ព្រះមានព្រះភាគ យ៉ាងនេះថា បពិត្រព្រះអង្គដ៏ចម្រើន សូមព្រះមានព្រះភាគស្តេចមក បពិត្រព្រះអង្គដ៏ចម្រើន ដំណើ​រដែលព្រះមានព្រះភាគ​ ស្តេច​មកល្អហើយ បពិត្រព្រះអង្គដ៏ចម្រើន យូរណាស់ហើយតើ ព្រះមានព្រះភាគ បាន​ធ្វើបរិយាយនេះ ដើម្បីមកក្នុងទីនេះ បពិត្រព្រះអង្គដ៏ចម្រើន សូមព្រះ​មានព្រះភាគ និមន្តគង់អាសនៈដែលរៀបចំស្រាប់នេះ ។ ព្រះមានព្រះភាគ ក៏​ទ្រង់​​គង់លើអាសនៈដែលគេរៀបចំស្រាប់ហើយ ។ ឯបោដ្ឋបាទ បរិព្វាជក ក៏កាន់​យក​អាសនៈទាប​មួយ ហើយអង្គុយក្នុងទីដ៏សមគួរ ។ លុះ បោដ្ឋបាទបរិព្វាជកអង្គុយក្នុងទីដ៏សមគួរហើយ ព្រះមានព្រះភាគក៏ទ្រង់ត្រាស់សួរដូច្នេះថា ម្នាល​បោដ្ឋបាទ ក្នុងកាលអម្បាញ់មិញនេះ អ្នកទាំងឡាយប្រជុំគ្នានិយាយពាក្យដូចម្តេច ចុះពាក្យជាចន្លោះដូចម្តេច ដែលអ្នកទាំងឡាយ និយាយមិន​ទាន់ស្រេ​ច ​។</p>
        <p><a class='ref km' id='km80' href='#km80'>៨០</a>កាលបើព្រះមានព្រះភាគទ្រង់ត្រាស់សួរយ៉ាងនេះហើយ បោដ្ឋបាទបរិព្វា​ជក ក៏ក្រាបទូលព្រះមានព្រះភាគដូច្នេះថា បពិត្រព្រះអង្គដ៏ចម្រើន ពាក្យដែលយើងខ្ញុំទាំងឡាយ ប្រជុំគ្នានិយាយអម្បាញ់មិញនេះ ទុកស្លេះ​សិន​ចុះ បពិត្រព្រះអង្គដ៏ចម្រើន ពាក្យនុ៎ះ ព្រះមានព្រះភាគមិនមែនបានដោយ​កម្រទេ នឹងបានទ្រង់ព្រះសណ្តាប់ក្នុងកាលខាងក្រោយមិនខាន បពិត្រព្រះអង្គ​ដ៏ចម្រើន កាលថ្ងៃពីមុនៗមក មានពួកសមណព្រាហ្មណ៍ដែលមានលទ្ធិផ្សេងៗ អង្គុយប្រជុំគ្នាក្នុងកោតុហលសាលា ក៏បានផ្តួចផ្តើមនិយាយគ្នា ក្នុងអភិ​សញ្ញានិរោធថា អ្នកដ៏ចម្រើន អភិសញ្ញានិរោធ តើដូចម្តេច បណ្តាសមណ​ព្រាហ្មណ៍​ទាំងនោះ ពួកសមណព្រាហ្មណ៍ខ្លះ ពោលយ៉ាងនេះថា សញ្ញារបស់​បុរស​កើតក្តី រលត់ក្តី មិនមានហេតុ មិនមានបច្ច័យឡើយ សញ្ញាកើតឡើងក្នុង​សម័យ​ណា សត្វក៏មានសញ្ញាក្នុងសម័យនោះ សញ្ញារលត់ទៅក្នុងសម័យណា សត្វក៏​មិន​មានសញ្ញាក្នុងសម័យនោះ សមណព្រាហ្មណ៍ពួកមួយក្នុងលោកនេះ បាន​បញ្ញត្តអភិសញ្ញានិរោធ ដោយប្រការយ៉ាងនេះ តែសមណព្រាហ្មណ៍ដទៃ ក្រៅ​អំពីនោះពោលយ៉ាងនេះថា អ្នកទាំងឡាយដ៏ចម្រើន ដំណើរនុ៎ះ មិនមែន​ជា​យ៉ាង​នេះទេ នែអ្នកទាំងឡាយដ៏ចម្រើន ព្រោះថាសញ្ញាជាខ្លួនរបស់បុរស ឯខ្លួន​នោះមាននៅខ្លះ ប្រាសទៅខ្លះ ខ្លួនមាននៅក្នុងសម័យណា សត្វក៏មាន​សញ្ញា​​ក្នុង​សម័យនោះ ខ្លួនប្រាសទៅក្នុងសម័យណា សត្វក៏មិនមានសញ្ញាក្នុង​សម័យ​នោះ សមណព្រាហ្មណ៍ពួកមួយក្នុងលោកនេះ បញ្ញត្ត​អភិសញ្ញានិរោធ ដោយប្រការយ៉ាងនេះ សមណព្រាហ្មណ៍ដទៃ ក្រៅអំពីនោះពោល​យ៉ាង​នេះ​ថា អ្នកទាំងឡាយដ៏ចម្រើន ដំណើរនុ៎ះមិនមែនយ៉ាងនេះទេ អ្នកទាំង​ឡាយ​ដ៏ចម្រើន ព្រោះថា សមណព្រាហ្មណ៍មានឫទ្ធិច្រើនមានអានុភាព​ច្រើនក៏មាន សមណ​ព្រាហ្មណ៍ទាំងនោះឯងទាញចូលខ្លះ ដកចេញខ្លះ នូវ​សញ្ញា​​​របស់​​បុរស​នេះ ទាញសញ្ញាចូលក្នុងសម័យណា សត្វក៏មានសញ្ញា​ក្នុង​សម័យ​នោះ ដក​សញ្ញា​ចេញក្នុងសម័យណា សត្វក៏មិនមាន​សញ្ញាក្នុងសម័យ​នោះ សមណ​ព្រាហ្មណ៍ពួកមួយ ក្នុងលោកនេះ បញ្ញត្តអភិសញ្ញានិរោធ ដោយប្រការ​​យ៉ាង​នេះ សមណព្រាហ្មណ៍ដទៃក្រៅអំពីនោះ ពោលយ៉ាង​នេះថា អ្នកទាំងឡាយដ៏​ចម្រើន ដំណើរនុ៎ះមិនមែនយ៉ាងនេះទេ អ្នកទាំង​ឡាយ​ដ៏ចម្រើន ព្រោះថា ពួកទេវតាមានឫទ្ធិច្រើន មានអានុភាពច្រើនក៏មាន ទេវតា​ទាំងនោះទាញចូល​ខ្លះ ដកចេញខ្លះ នូវសញ្ញារបស់បុរសនេះ ទាញ​សញ្ញា​ចូលក្នុងសម័យណា សត្វ​ក៏​មានសញ្ញាក្នុងសម័យនោះ ដកសញ្ញា​ចេញ​ក្នុងសម័យណា សត្វក៏មិន​មាន​សញ្ញាក្នុងសម័យនោះ សមណព្រាហ្មណ៍​ពួក​មួយក្នុងលោកនេះ បញ្ញត្ត​អភិសញ្ញានិរោធ ដោយប្រការយ៉ាងនេះ បពិត្រព្រះ​អង្គ​ដ៏ចម្រើន ខ្ញុំព្រះអង្គបាន​ចាប់ភ្លឹកនឹកប្រារព្ធចំពោះព្រះមានព្រះភាគ តែ​មួយយ៉ាងថា ព្រះមានព្រះភាគ​ណាទ្រង់ឈ្លាសវៃ ក្នុងធម៌ទាំងនេះ ព្រះមាន​ព្រះភាគអង្គនោះគប្បីសំដែង​បាន ដោយអស្ចារ្យក្រៃលែង ព្រះសុគតណាទ្រង់ឈ្លាសវៃ ក្នុងធម៌ទាំងនេះ ព្រះសុគត​អង្គនោះគប្បីសំដែងបាន ដោយ​អស្ចារ្យក្រៃលែង បពិត្រព្រះអង្គដ៏​ចម្រើន ព្រះមានព្រះភាគ ព្រះអង្គឈ្លាសវៃ ព្រះមានព្រះភាគ ទ្រង់ជ្រាបច្បាស់ នូវអភិសញ្ញានិរោធ បពិត្រព្រះអង្គដ៏ចម្រើន អភិសញ្ញានិរោធនោះ តើដូចម្តេច ។</p>
        <p><a class='ref km' id='km81' href='#km81'>៨១</a>ព្រះមានព្រះភាគ ទ្រង់ត្រាស់ថា ម្នាលបោដ្ឋបាទ បណ្តាពួកសមណ​ព្រាហ្មណ៍ទាំងនោះ ពួកសមណព្រាហ្មណ៍ណា ដែលពោលយ៉ាងនេះថា សញ្ញា​របស់បុរសកើតក្តី រលត់ក្តី មិនមានហេតុ មិនមានបច្ច័យដូច្នេះ សេចក្តី​យល់​ឃើញរបស់សមណព្រាហ្មណ៍ទាំងនោះ ចាត់ជាខុសតាំងអំពីដើមទាំង​ស្រុង ។ ដំណើរនោះព្រោះហេតុអ្វី។ ម្នាលបោដ្ឋបាទ ព្រោះថាសញ្ញារបស់បុរសប្រកប​ដោយហេតុ ប្រកបដោយបច្ច័យទាំងកើតទាំងរលត់ សញ្ញាខ្លះកើត ព្រោះ​ការ​ហាត់ក៏មាន សញ្ញាខ្លះរលត់ទៅ ព្រោះការហាត់ក៏មាន ក៏ការហាត់​សញ្ញានោះ តើដូចម្តេច ។ ព្រះមានព្រះភាគ ទ្រង់ឆ្លើយដោយព្រះអង្គឯងថា ម្នាល​បោដ្ឋបាទ ព្រះតថាគតជាអរហន្តសម្មាសម្ពុទ្ធ កើតឡើងក្នុងលោកនេះ ។បេ។ (បណ្ឌិតគប្បីសំដែងឲ្យពិស្តារ ដូចក្នុងសាមញ្ញផលសូត្រផងចុះ) ។ ម្នាល​បោដ្ឋបាទ ភិក្ខុអ្នកបរិបូណ៌ដោយសីល យ៉ាងនេះឯង ។បេ។ កាលភិក្ខុនោះ​ពិចារណា​​ឃើញនូវនីវរណៈទាំង៥នេះ ក្នុងខ្លួនដែលលះបង់បានហើយ បាមោជ្ជៈគឺសេចក្តីរីករាយក៏កើតឡើង កាលបើភិក្ខុមានចិត្តរីករាយហើយ បីតិក៏កើត​ឡើង កាលបើភិក្ខុមានចិត្តប្រកបដោយបីតិហើយ កាយក៏ស្ងប់រម្ងាប់ ភិក្ខុដែលមានកាយស្ងប់រម្ងាប់ហើយ ក៏ទទួលនូវសុខ ចិត្តរបស់ភិក្ខុដែល​មាន​សុខក៏តាំងនៅមាំ ។ ភិក្ខុនោះស្ងាត់ចាកកាមទាំងឡាយ ស្ងាត់ចាកអកុសលធម៌​ទាំងឡាយ ហើយក៏បានដល់នូវបឋមជ្ឈាន ដែលប្រកបដោយវិតក្កៈវិចារៈ មាន​បីតិនិងសុខកើតអំពីសេចក្តីស្ងាត់នោះ កាមសញ្ញា (តម្រេកប្រកបដោយ​កាម​គុណទាំង ៥ ) ខាងដើមរបស់ភិក្ខុនោះក៏រលត់ទៅ សច្ចសញ្ញាដ៏ល្អិត ពោលគឺបីតិនិងសុខដែលកើតអំពីសេចក្តីស្ងាត់ ក៏មានឡើងក្នុងសម័យនោះ ភិក្ខុនោះ ឈ្មោះថា មានសច្ចសញ្ញាដ៏ល្អិតពោលគឺ បីតិនិងសុខដែលកើត​អំពីវិវេកក្នុងសម័យនោះឯង សញ្ញាខ្លះកើត ព្រោះការហាត់ សញ្ញាខ្លះរលត់ទៅ ព្រោះការហាត់ (ដូចពណ៌នាមកនេះ) នេះឯងដែលហៅថា ការហាត់សញ្ញា ។</p>
        <p><a class='ref km' id='km82' href='#km82'>៨២</a>ម្នាលបោដ្ឋបាទ សេចក្តីផ្សេងទៀតថា ព្រោះរម្ងាប់វិតក្កៈវិចារៈ​ចេញ​បាន ភិក្ខុក៏បានដល់នូវទុតិយជ្ឈាន ជាធម្មជាតកើតមាន ក្នុងសន្តាន​នៃ​ខ្លួន មានសេចក្តីជ្រះថ្លាគឺសទ្ធា មានសភាពជាចិត្តខ្ពស់ឯក គ្មានវិតក្កៈគ្មាន​វិចារៈ មានតែបីតិនិងសុខដែលកើតអំពីសមាធិ គឺបឋមជ្ឈាន សច្ចសញ្ញាដ៏ល្អិតពោលគឺបីតិនិងសុខ ដែលកើតអំពីសេចក្តីស្ងាត់ជាខាងដើម របស់ភិក្ខុនោះ ក៏​រលត់ទៅ សច្ចសញ្ញាដ៏ល្អិតពោលគឺបីតិនិងសុខ ដែលកើតអំពីសមាធិ ក៏មាន​ក្នុង​សម័យនោះឡើង ភិក្ខុនោះឈ្មោះថាមានសច្ចសញ្ញាដ៏ល្អិត ពោលគឺបីតិនិងសុខ ដែលកើតអំពីសមាធិ ក្នុងសម័យនោះឯង សញ្ញាខ្លះកើត ព្រោះការ​ហាត់ សញ្ញាខ្លះរលត់ទៅ ព្រោះការហាត់ ដូចពណ៌នាមកនេះ នេះឯងដែល​ហៅ​ថា ការហាត់ ។</p>
        <p><a class='ref km' id='km83' href='#km83'>៨៣</a>ម្នាលបោដ្ឋបាទ សេចក្តីផ្សេងទៀតថា ព្រោះនឿយណាយ ចាក​បីតិប្រកបដោយឧបេក្ខា ភិក្ខុមានសតិនិងសម្បជញ្ញៈ រមែងទទួលនូវសេចក្តី​សុខដោយនាមកាយ ព្រះអរិយៈទាំងឡាយតែងសរសើរបុគ្គលអ្នកបាន​តតិយជ្ឈាន​នោះ ថាជាអ្នកប្រកបដោយឧបេក្ខា មានស្មារតីមានប្រក្រតី​នៅ​ជាសុខ ក៏បានដល់នូវតតិយជ្ឈាននោះ ហើយសម្រេចសម្រាន្តនៅដោយ​ឥរិយាបថទាំង៤ សច្ចសញ្ញាដ៏ល្អិត ពោលគឺបីតិនិងសុខដែលកើតអំពីសមាធិ​ជាខាងដើម របស់ភិក្ខុនោះ ក៏រលត់ទៅ សច្ចសញ្ញាដ៏ល្អិតពោលគឺឧបេក្ខានិងសុខ ក៏មានក្នុងសម័យនោះ ភិក្ខុនោះឈ្មោះថា មានសច្ចសញ្ញាដ៏ល្អិតពោលគឺឧបេក្ខានិងសុខ ក្នុងសម័យនោះឯង សញ្ញាខ្លះកើតព្រោះការហាត់ សញ្ញាខ្លះរលត់ទៅព្រោះការហាត់ ដូចពណ៌នាមកនេះ នេះឯងដែលហៅថា ការហាត់សញ្ញា ។</p>
        <p><a class='ref km' id='km84' href='#km84'>៨៤</a>ម្នាលបោដ្ឋបាទ សេចក្តីផ្សេងទៀតថា ព្រោះលះបង់នូវសុខនិងទុក្ខហើយ ព្រោះអស់ទៅនៃសោមនស្សនិងទោមនស្ស ក្នុងកាលមុន ភិក្ខុក៏បានដល់នូវចតុត្ថជ្ឈាន មានអារម្មណ៍មិនមែនជាទុក្ខ មិនមែនជាសុខ គឺឧបេក្ខា មានសតិដ៏បរិសុទ្ធដោយឧបេក្ខា សម្រេចសម្រាន្តនៅដោយឥរិយាបទទាំង ៤ សច្ចសញ្ញាដ៏ល្អិតពោលគឺឧបេក្ខានិងសុខ ជាខាងដើមរបស់ភិក្ខុនោះ ក៏រលត់​ទៅ សច្ចសញ្ញាដ៏ល្អិតដែលឥតទុក្ខឥតសុខ ក៏មានក្នុងសម័យនោះ ភិក្ខុនោះ ឈ្មោះ​ថា មានសច្ចសញ្ញាដ៏ល្អិតឥតទុក្ខឥតសុខក្នុងសម័យនោះ សញ្ញាខ្លះ​កើតឡើងព្រោះការហាត់ សញ្ញាខ្លះរលត់ទៅព្រោះការហាត់ ដូចពណ៌​នាមក​នេះ នេះឯងដែលហៅថា ការហាត់សញ្ញា ។</p>
        <p><a class='ref km' id='km85' href='#km85'>៨៥</a>ម្នាលបោដ្ឋបាទ សេចក្តីផ្សេងទៀតថា ព្រោះកន្លងនូវរូបសញ្ញាព្រោះ​​អស់ទៅនៃបដិឃសញ្ញា ព្រោះលែងធ្វើទុកក្នុងចិត្ត នូវនានត្តសញ្ញាដោយ​​​ប្រការទាំងពួងហើយ ភិក្ខុក៏បានដល់នូវអាកាសានញ្ចាយតនជ្ឈាន ដោយ​​ធ្វើទុកក្នុងចិត្តថា អាកាសមិនមានទីបំផុតដូច្នេះ សម្រេចសម្រាន្តនៅ ដោយ​ឥរិយា​បទទាំង ៤ រូបសញ្ញាជាខាងដើមរបស់ភិក្ខុនោះ ក៏រលត់ទៅ សច្ច​សញ្ញា​ដ៏ល្អិត ពោលគឺអាកាសានញ្ចាយតនជ្ឈាន ក៏មានក្នុងសម័យនោះ ភិក្ខុនោះឈ្មោះថា មានសច្ចសញ្ញាដ៏ល្អិត ពោលគឺអាកាសានញ្ចាយតនជ្ឈាន ក្នុង​សម័យនោះឯង សញ្ញាខ្លះកើត ព្រោះការហាត់ សញ្ញាខ្លះរលត់ទៅ ព្រោះ​ការហាត់ ដូចពណ៌នាមកនេះ នេះឯងដែលហៅថា ការហាត់សញ្ញា ។</p>
        <p><a class='ref km' id='km86' href='#km86'>៨៦</a>ម្នាលបោដ្ឋបាទ សេចក្តីផ្សេងទៀតថា ព្រោះកន្លងនូវ​អាកាសានញ្ចាយត​នជ្ឈាន ដោយប្រការទាំងពួង ភិក្ខុបានដល់នូវវិញ្ញាណញ្ចាយតជ្ឈាន ដោយធ្វើទុកក្នុងចិត្តថា វិញ្ញាណមិនមានទីបំផុតដូច្នេះ ក៏សម្រេចសម្រាន្តនៅ ដោយឥរិយាបទទាំង ៤ សច្ចសញ្ញាដ៏ល្អិតពោលគឺ អាកាសានញ្ចាយតនជ្ឈាន ជាខាងដើម របស់ភិក្ខុនោះក៏រលត់ទៅ សច្ចសញ្ញាដ៏ល្អិតពោលគឺវិញ្ញា​ណញ្ចា យតនជ្ឈាន ក៏មានក្នុងសម័យនោះ ភិក្ខុនោះឈ្មោះថា មាន​សច្ចសញ្ញា​ដ៏ល្អិត ពោលគឺវិញ្ញាណញ្ចាយតនជ្ឈាន ក្នុងសម័យនោះឯង សញ្ញា​ខ្លះ​កើតព្រោះការហាត់ សញ្ញាខ្លះរលត់ទៅព្រោះការហាត់ ដូចពណ៌នា​មក​នេះ នេះឯងដែលហៅថា ការហាត់សញ្ញា ។</p>
        <p><a class='ref km' id='km87' href='#km87'>៨៧</a>ម្នាលបោដ្ឋបាទ សេចក្តីផ្សេងទៀតថា ព្រោះកន្លងនូវ​វិញ្ញាណញ្ចាយតនជ្ឈាន ដោយប្រការទាំងពួង ភិក្ខុក៏បានដល់នូវអាកិញ្ចញ្ញាយតន​ជ្ឈាន ដោយធ្វើទុកក្នុងចិត្តថា វត្ថុតិចតួចមិនមានដូច្នេះ ហើយសម្រេចសម្រាន្តនៅ ដោយឥរិយាបទទាំង ៤ សច្ចសញ្ញាដ៏ល្អិតពោលគឺវិញ្ញាណញ្ចាយតនជ្ឈាន ជា​ខាងដើម របស់ភិក្ខុនោះក៏រលត់ទៅ សច្ចសញ្ញាដ៏ល្អិតពោលគឺអាកិញ្ចញ្ញាយតនជ្ឈាន ក៏មានក្នុងសម័យនោះ ភិក្ខុនោះ ឈ្មោះថា មានសច្ចសញ្ញាដ៏ល្អិត ពោលគឺអាកិញ្ចញ្ញាយតនជ្ឈាន ក្នុងសម័យនោះឯង សញ្ញាខ្លះ កើតព្រោះការ​ហាត់សញ្ញាខ្លះរលត់ទៅព្រោះការហាត់ ដូចពណ៌នាមកនេះ នេះឯងដែល​ហៅថា ការហាត់សញ្ញា ។</p>
        <p><a class='ref km' id='km88' href='#km88'>៨៨</a>ម្នាលបោដ្ឋបាទ ភិក្ខុណាក្នុងសាសនានេះមានសេចក្តីសំគាល់ (ក្នុង​បឋមជ្ឈាន) របស់ខ្លួន ភិក្ខុនោះចេញចាកបឋមជ្ឈាននោះហើយចូលទុតិយ​ជ្ឈានឯណោះ ចេញចាកទុតិយជ្ឈាននោះហើយ ចូលតតិយជ្ឈានឯណោះ (លុះ​ចូលឈាន) តាមលំដាប់ហើយ ក៏បាននូវសញ្ញាជាកំពូល គឺ​អាកិញ្ចញ្ញាយតនជ្ឈាន កាលបើភិក្ខុនោះ ឋិតនៅក្នុងសញ្ញាជាកំពូល គឺអាកិញ្ចញ្ញាយតន​ជ្ឈានហើយ ក៏មានសេចក្តីត្រិះរិះយ៉ាងនេះថា កាលបើអាត្មាអញ ចូលឈាន មិនប្រសើរឡើយ បើអាត្មាអញមិនចូលឈាន ទើបប្រសើរ ព្រោះថាប្រសិន​បើអាត្មាអញចូលឈាន រវល់តែនឹងចូលឈាន សញ្ញាក្នុងអាកិញ្ចញ្ញាយតន​ជ្ឈាន ទាំងនេះរបស់អាត្មាអញមុខជារលត់ទៅ សញ្ញាដ៏គ្រោតគ្រាតឯទៀតគឺ​ភវង្គ​សញ្ញាមុខជាកើតឡើង បើដូច្នោះអាត្មាអញមិនគួរនឹងចូលឈាន មិន​គួរ​រវល់តែនឹងចូលឈានឡើយ ។ ភិក្ខុនោះឯង ក៏លែងចូលឈាន លែងរ​វល់នឹង​ចូលឈាន កាលបើភិក្ខុនោះលែងចូលឈាន លែងរវល់នឹងចូលឈាន សញ្ញាទាំងនោះក៏រលត់ទៅ សញ្ញាដ៏គ្រោតគ្រាតឯទៀតគឺភវង្គសញ្ញា ក៏មិន​កើត​ឡើង ភិក្ខុនោះ បាននូវនិរោធ ។ ម្នាលបោដ្ឋបាទ យ៉ាងនេះហៅថាអនុបុព្វា​​​ភិ​សញ្ញានិរោធសម្បជានសមាបត្តិ ។ ម្នាលបោដ្ឋបាទ អ្នកសំគាល់​សេចក្តី​​នោះថាដូចម្តេច អនុបុព្វាភិសញ្ញានិរោធសម្បជានសមាបត្តិ មានសភាព​យ៉ាង​នេះ អ្នកធ្លាប់បានឮមកក្នុងកាលមុនអំពីកាលនេះដែរឬ ។ បោដ្ឋបាទ​បរិព្វា​ជកក្រាបទូលថា បពិត្រព្រះអង្គដ៏ចម្រើន សេចក្តីនេះខ្ញុំព្រះអង្គមិនធ្លាប់​បានឮទេ បពិត្រព្រះអង្គដ៏ចម្រើន ខ្ញុំព្រះអង្គទើបតែនឹងដឹងនូវធម៌​ដែលព្រះ​មានព្រះភាគ​ទ្រង់សំដែង ដោយអាការយ៉ាងនេះឯង ។ ព្រះមានព្រះភាគទ្រង់​ត្រាស់ថា ម្នាលបោដ្ឋបាទ ភិក្ខុណាមានសេចក្តីសំគាល់ (ក្នុងបឋមជ្ឈាន) របស់​ខ្លួន ភិក្ខុនោះចេញចាកបឋមជ្ឈាននោះហើយ ចូលទុតិយជ្ឈានឯណោះ ចេញ​ចាកទុតិយជ្ឈាននោះហើយ ចូលតតិយជ្ឈានឯណោះ (លុះចូលឈាន) តាម​លំដាប់ ក៏បាននូវសញ្ញាជាកំពូលគឺអាកិញ្ចញ្ញាយតនជ្ឈាន កាលបើភិក្ខុនោះឋិតនៅក្នុងសញ្ញាជាកំពូលគឺអាកិញ្ចញ្ញាយតនជ្ឈាន ក៏មានសេចក្តីត្រិះរិះយ៉ាង​នេះថា កាលបើអាត្មាអញចូលឈាន មិនប្រសើរឡើយ បើអាត្មាអញមិន​ចូល​ឈានទើបប្រសើរ ព្រោះថាប្រសិនបើអាត្មាអញចូលឈាន រវល់តែនឹងចូល​ឈាន សញ្ញាក្នុងអាកិញ្ចញ្ញាយតនជ្ឈានទាំងនេះ របស់អាត្មាអញ មុខជារលត់​ទៅ សញ្ញាដ៏គ្រោតគ្រាតដទៃ គឺភវង្គសញ្ញាមុខជាកើតឡើង បើដូច្នោះអាត្មា​អញមិនគួរនឹងចូលឈាន មិនគួររវល់តែនឹងឈាន ។ ភិក្ខុនោះឯង ក៏លែងចូល​ឈាន លែងរវល់នឹងចូលឈាន កាលបើភិក្ខុនោះលែងចូលឈាន លែងរវល់​នឹងឈាន សញ្ញាទាំងនោះក៏រលត់ទៅ សញ្ញាដ៏គ្រោតគ្រាតឯទៀត គឺភវង្គ​សញ្ញាក៏មិនកើតឡើង ភិក្ខុនោះបាននូវនិរោធ ។ ម្នាលបោដ្ឋបាទ យ៉ាងនេះ​ហៅថា អនុបុព្វាភិសញ្ញានិរោធសម្បជានសមាបត្តិ ។</p>
        <p><a class='ref km' id='km89' href='#km89'>៨៩</a>ម្នាលបោដ្ឋបាទ អភិសញ្ញានិរោធយ៉ាងនេះឯង ។ បោដ្ឋបាទ​បរិព្វា​ជក ក្រាបទូលសួរថា បពិត្រព្រះអង្គដ៏ចម្រើន ព្រះមានព្រះភាគទ្រង់បញ្ញត្តនូវ​សញ្ញា ជាកំពូលតែមួយយ៉ាងប៉ុណ្ណេះទេ ឬទ្រង់បញ្ញត្តនូវសញ្ញា ជាកំពូលច្រើន​យ៉ាង ។ ព្រះមានព្រះភាគទ្រង់ត្រាស់ថា ម្នាលបោដ្ឋបាទ តថាគតបញ្ញត្តនូវ​សញ្ញា ជាកំពូលតែមួយប៉ុណ្ណេះក៏មាន បញ្ញត្តនូវសញ្ញាជាកំពូលច្រើនយ៉ាង​ក៏មាន ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់បញ្ញត្តនូវសញ្ញា ជា​កំពូល​តែមួយយ៉ាងក៏មាន ទ្រង់បញ្ញត្តនូវសញ្ញាជាកំពូលច្រើនយ៉ាងក៏មាន តើ​ដូច​ម្តេច ។ ម្នាលបោដ្ឋបាទ ភិក្ខុបាននូវនិរោធយ៉ាងណាៗ តថាគត ក៏បញ្ញត្តនូវ​សញ្ញាជាកំពូលយ៉ាងនោះៗ ។ ម្នាលបោដ្ឋបាទ តថាគតបញ្ញត្តនូវ​សញ្ញាជា​កំពូល តែមួយយ៉ាងក៏មាន បញ្ញត្តនូវសញ្ញាជាកំពូលច្រើនយ៉ាងក៏មាន យ៉ាង​នេះ​ឯង ។</p>
        <p><a class='ref km' id='km90' href='#km90'>៩០</a>បពិត្រព្រះអង្គដ៏ចម្រើន សញ្ញា កើតមុន ញាណ កើតក្រោយ ឬ​ញាណ​កើតមុន សញ្ញាកើតក្រោយ ឬក៏ទាំងសញ្ញាទាំងញាណ កើតដំណាលគ្នា​តែម្តង ។ ម្នាលបោដ្ឋបាទ សញ្ញាកើតមុន ញាណកើតក្រោយ ដ្បិតថា ការ​កើត​ឡើងនៃញាណបាន ក៏ព្រោះតែសេចក្តីកើតឡើងនៃសញ្ញា ភិក្ខុនោះក៏ដឹង​យ៉ាងនេះថា ញាណរបស់អាត្មាអញកើតហើយ ព្រោះសញ្ញា​នេះជាបច្ច័យ ។ ម្នាល​បោដ្ឋបាទ រឿងនេះ អ្នកត្រូវដឹងតាមទំនងនេះចុះថា សញ្ញា​កើតមុន ញាណ​​កើតក្រោយ ដ្បិតញាណកើតឡើងបាន ក៏ព្រោះតែ​សញ្ញា​កើតឡើង ។</p>
        <p><a class='ref km' id='km91' href='#km91'>៩១</a>បពិត្រព្រះអង្គដ៏ចម្រើន សញ្ញាឈ្មោះថាខ្លួនរបស់បុរស ឬក៏សញ្ញា​ដទៃ ខ្លួនដទៃទេ ។ ម្នាលបោដ្ឋបាទ អ្នកជឿថា ខ្លួនដូចម្តេច ។ បពិត្រព្រះអង្គដ៏​ចម្រើន ខ្ញុំព្រះអង្គជឿថាខ្លួនដ៏គ្រោតគ្រាតមានរូប ប្រកបដោយមហាភូតរូប ៤ មានកវលិង្ការាហារជាចំណី ។ ម្នាលបោដ្ឋបាទ មែនហើយ ខ្លួនរបស់អ្នកដ៏​គ្រោត​គ្រាតមានរូប ប្រកបដោយមហាភូតរូប ៤ មានកវលិង្ការាហារជាចំណី ។ ម្នាលបោដ្ឋបាទ កាលបើហេតុយ៉ាងនេះមានហើយ សញ្ញារបស់អ្នកក៏ដទៃ ខ្លួន​ក៏ដទៃ ។ ម្នាលបោដ្ឋបាទ អ្នកត្រូវដឹងសេចក្តីនុ៎ះតាមទំនងនេះចុះថា សញ្ញា​ក៏ដទៃ ខ្លួនក៏ដទៃដោយពិត ។ ម្នាលបោដ្ឋបាទ ខ្លួនដែលគ្រោតគ្រាតមានរូប ប្រកបដោយមហាភូតរូប ៤ មានកវលិង្ការាហារជាចំណីនេះ ចូរលើកទុកសិន​ចុះ កាលបើដូច្នោះសញ្ញាដទៃ របស់បុរសនេះកើតឡើង សញ្ញាឯទៀតរលត់​ទៅ ម្នាលបោដ្ឋបាទ អ្នកត្រូវដឹងសេចក្តីនុ៎ះតាមទំនងនេះចុះថា សញ្ញាក៏ដទៃ ខ្លួនក៏ដទៃដោយពិត ។</p>
        <p><a class='ref km' id='km92' href='#km92'>៩២</a>បពិត្រព្រះអង្គដ៏ចម្រើន ខ្ញុំព្រះអង្គជឿថា ខ្លួនសម្រេចដោយចិត្ត មាន​អវយវៈ​តូចធំសព្វគ្រប់ មានឥន្ទ្រិយមិនថោកទាប។ ម្នាលបោដ្ឋបាទ ប្រសិន​បើ​ខ្លួន​របស់អ្នកសម្រេចដោយចិត្ត មានអវយវៈតូចធំសព្វគ្រប់ មាន​ឥន្ទ្រិយ​មិន​ថោក​ទាប ។ ម្នាលបោដ្ឋបាទ កាលបើហេតុដូច្នេះមានហើយ សញ្ញា​​របស់អ្នកក៏ដទៃ ខ្លួនរបស់អ្នកក៏ដទៃ ។ ម្នាលបោដ្ឋបាទ អ្នកត្រូវដឹង​សេចក្តីនុ៎ះ តាម​បរិយាយ​នេះថា សញ្ញាក៏ដទៃ ខ្លួនក៏ដទៃមែន ។ ម្នាល​បោដ្ឋបាទ ក៏ខ្លួន​សម្រេច​​ដោយចិត្ត មានអវយវៈតូចធំសព្វគ្រប់ មានឥន្ទ្រិយ​មិនថោកទាបនេះ ចូរ​​លើកទុកសិនចុះ កាលបើដូច្នោះ សញ្ញាដទៃរបស់​បុរសនេះកើតឡើង សញ្ញាឯទៀតក៏រលត់ទៅវិញដោយពិត ។ ម្នាលបោដ្ឋបាទ អ្នកត្រូវដឹង​សេចក្តី​នុ៎ះ ដោយបរិយាយនេះថា សញ្ញាក៏ដទៃ ខ្លួនក៏ដទៃមែន ។</p>
        <p><a class='ref km' id='km93' href='#km93'>៩៣</a>បពិត្រព្រះអង្គ​​​ដ៏ចម្រើន ខ្ញុំព្រះអង្គជឿថា ខ្លួនមិនមានរូប សម្រេច​ដោយ​សញ្ញាដោយពិត ។ ម្នាលបោដ្ឋបាទ ខ្លួនរបស់អ្នកមិនមានរូប សម្រេច​ដោយ​សញ្ញាមែនហើយ ។ ម្នាលបោដ្ឋបាទ កាលបើហេតុយ៉ាងនេះមានហើយ សញ្ញារបស់អ្នកក៏ដទៃ ខ្លួនក៏ដទៃពិត ។ ម្នាលបោដ្ឋបាទ អ្នកគប្បីដឹង​សេចក្តីនុ៎ះ ដោយបរិយាយនេះថា សញ្ញាក៏ដទៃ ខ្លួនក៏ដទៃដោយពិត ។ ម្នាល​បោដ្ឋ​​​បាទ ខ្លួនមិនមានរូប សម្រេចដោយសញ្ញានេះចូរលើកទុកសិនចុះ កាល​បើយ៉ាង​នេះសញ្ញាដទៃរបស់បុរសនេះ តែងកើតឡើង សញ្ញាដទៃតែង​រលត់​ទៅ ។ ម្នាល បោដ្ឋបាទ អ្នកគប្បីដឹងសេចក្តីនុ៎ះ ដោយបរិយាយនេះថា សញ្ញាក៏​ដទៃ ខ្លួនក៏ដទៃដោយពិត ។</p>
        <p><a class='ref km' id='km94' href='#km94'>៩៤</a>បពិត្រព្រះអង្គដ៏ចម្រើន ខ្ញុំព្រះអង្គអាចដឹងសេចក្តីនុ៎ះថា សញ្ញាជា​ខ្លួន​របស់បុរសដូច្នេះខ្លះ សញ្ញាក៏ដទៃ ខ្លួនក៏ដទៃដូច្នេះខ្លះ ។ ម្នាលបោដ្ឋបាទ អ្នកមានសេចក្តីយល់ឃើញផ្សេង មានសេចក្តីគាប់ចិត្តផ្សេង មានសេចក្តីពេញ​ចិត្តផ្សេង មានសេចក្តីព្យាយាមក្នុងទីផ្សេង មានអាចារ្យក្នុងទីផ្សេង កម្រនឹងដឹង​សេចក្តីនុ៎ះថា សញ្ញាជាខ្លួន របស់បុរសដូច្នេះខ្លះ សញ្ញាក៏ដទៃ ខ្លួនក៏ដទៃ ដូច្នេះ​ខ្លះបានឡើយ ។ បពិត្រព្រះអង្គដ៏ចម្រើន បើខ្ញុំព្រះអង្គជាអ្នកមានសេចក្តីយល់​ឃើញផ្សេង មានសេចក្តីគាប់ចិត្តផ្សេង មានសេចក្តីពេញចិត្តផ្សេង មានការ​ព្យាយាម​ក្នុងទីផ្សេង មានអាចារ្យក្នុងទីផ្សេង កម្រនឹងដឹងសេចក្តីនុ៎ះថា សញ្ញា​ជាខ្លួន របស់បុរសដូច្នេះខ្លះ សញ្ញាក៏ដទៃ ខ្លួនក៏ដទៃ ដូច្នេះខ្លះ បពិត្រ​ព្រះអង្គ​ដ៏​ចម្រើន ចុះដែលគេថាលោកទៀងនេះឯង ជាពាក្យពិត ពាក្យដទៃជាពាក្យឥត​អំពើឬ ។ ម្នាលបោដ្ឋបាទ តថាគត មិនដែលព្យាករសេចក្តីនុ៎ះថា ពាក្យថា​លោក​ទៀង នេះឯងជាពាក្យពិត ពាក្យដទៃជាពាក្យឥតអំពើដូច្នេះទេ ។ បពិត្រ​ព្រះអង្គដ៏ចម្រើន ចុះពាក្យថា លោកមិនទៀង នេះឯងជាពាក្យពិត ពាក្យដទៃ ជាពាក្យឥតអំពើទេឬ ។ ម្នាលបោដ្ឋបាទ តថាគត មិនដែលព្យាករសេចក្តីនុ៎ះថា ពាក្យថា លោកមិនទៀងនេះឯងជាពាក្យពិត ពាក្យដទៃជាពាក្យឥតអំពើ​ដូច្នេះ​ទេ ។ បពិត្រព្រះអង្គដ៏ចម្រើន ចុះពាក្យថា លោកមានទីបំផុត ។បេ។ លោក​មិនមានទីបំផុត ។ ជីវៈនោះ ក៏គឺសរីរៈនោះ ។ ជីវៈផ្សេង សរីរៈក៏ផ្សេងទេ ។ សត្វខាងមុខបន្ទាប់អំពីសេចក្តីស្លាប់ទៅមាន ។ សត្វខាងមុខបន្ទាប់អំពីសេចក្តី​ស្លាប់ទៅ មិនមាន ។ សត្វខាងមុខបន្ទាប់អំពីសេចក្តីស្លាប់ទៅ មានខ្លះមិន​មានខ្លះ ។ សត្វខាងមុខបន្ទាប់អំពីសេចក្តីស្លាប់ទៅ មានក៏មិនមែន មិនមានក៏​មិនមែន នេះឯង ជាពាក្យពិត ពាក្យដទៃ ជាពាក្យឥតអំពើឬ ។ ម្នាលបោដ្ឋបាទ តថាគតមិនដែលព្យាករសេចក្តីនុ៎ះថា ពាក្យថា សត្វខាងមុខបន្ទាប់អំពីសេចក្តី​ស្លាប់​ទៅមានក៏មិនមែន មិនមានក៏មិនមែន នេះឯងជាពាក្យពិត ពាក្យដទៃ ជាមោឃៈ (ពាក្យឥតអំពើ)ដូច្នេះទេ ។ បពិត្រព្រះអង្គដ៏ចម្រើន ចុះព្រោះហេតុអ្វី បានជាព្រះមាន​ព្រះភាគ មិនទ្រង់ព្យាករសេចក្តីនុ៎ះ ។ ម្នាលបោដ្ឋបាទ ព្រោះថាពាក្យនុ៎ះមិនប្រកបដោយប្រយោជន៍ មិនប្រកបដោយនវលោកុត្តរធម៌ មិនមែន​ជាអាទិព្រហ្មចរិយកាសិក្ខា គឺមិនមែនអធិសីលសិក្ខាទេ មិនប្រព្រឹត្តទៅដើម្បី​នឿយ​ណាយក្នុងសំសារវដ្ត មិនប្រព្រឹត្តទៅ ដើម្បីប្រាសចាកតម្រេកក្នុងវដ្តៈ មិនប្រព្រឹត្តទៅដើម្បីរំលត់វដ្តៈ មិនប្រព្រឹត្តទៅ ដើម្បីរំងាប់វដ្តៈ មិនប្រព្រឹត្តទៅ ដើម្បីដឹងចំពោះវដ្តៈ មិនប្រព្រឹត្តទៅ ដើម្បីដឹងច្បាស់នូវវដ្តៈ មិនប្រព្រឹត្តទៅ ដើម្បីព្រះនិព្វាន ព្រោះហេតុនោះ បានជាតថាគត មិនព្យាករសេចក្តីនោះ​ឡើយ ។</p>
        <p><a class='ref km' id='km95' href='#km95'>៩៥</a>បពិត្រព្រះអង្គដ៏ចម្រើន ចុះព្រះអង្គ ទ្រង់ព្យាករពាក្យអ្វីទៅវិញ ។ ម្នាល​បោដ្ឋបាទ តថាគតព្យាករដូច្នេះឯងថា នេះជាទុក្ខ ម្នាលបោដ្ឋបាទ តថាគតព្យាករដូច្នេះឯងថា នេះជាហេតុនាំឲ្យកើតទុក្ខ ម្នាលបោដ្ឋបាទតថាគតព្យាករដូច្នេះឯងថា នេះជាធម៌ដែលរំលត់ទុក្ខ ម្នាលបោដ្ឋបាទ តថាគត ព្យាករដូច្នេះឯងថា នេះបដិបទាជាដំណើរទៅកាន់ធម៌រំលត់ទុក្ខ ។ បពិត្រ​​ព្រះអង្គ​​ដ៏ចម្រើន ព្រោះហេតុអ្វី បានជាព្រះមានព្រះភាគទ្រង់ព្យាករ​ពាក្យនេះ ។ ម្នាលបោដ្ឋបាទ ព្រោះថាពាក្យនេះប្រកបដោយប្រយោជន៍ ពាក្យ​នេះប្រកបដោយធម៌ ពាក្យនេះជាអាទិព្រហ្មចរិយកាសិក្ខា គឺអធិសីលសិក្ខា ប្រព្រឹត្តទៅដើម្បីនឿយណាយក្នុងសង្សារវដ្ត ដើម្បីប្រាសចាកតម្រេកក្នុងវដ្តៈ ដើម្បីរំលត់នូវវដ្តៈ ដើម្បីរម្ងាប់នូវវដ្តៈ ដើម្បីដឹងចំពោះវដ្តៈ ដើម្បីដឹងច្បាស់នូវវដ្តៈ ដើម្បីព្រះនិព្វាន ព្រោះហេតុនោះ បានជាតថាគតព្យាករពាក្យនេះ ។ បពិត្រ​ព្រះមានព្រះភាគ ដំណើរនុ៎ះយ៉ាងហ្នឹងហើយ បពិត្រព្រះសុគត ដំណើរ​នុ៎ះ យ៉ាងហ្នឹងហើយ បពិត្រព្រះអង្គដ៏ចម្រើន ឥឡូវនេះ ព្រះមានព្រះភាគ ទ្រង់​សំគាល់​នូវកាលដែលនឹងធ្វើនូវពុទ្ធដំណើរចុះ ។ លំដាប់នោះឯង ព្រះមានព្រះភាគទ្រង់ក្រោក​អំពីអាសនៈ ហើយទ្រង់ពុទ្ធដំណើរចេញទៅ ។</p>
        <p><a class='ref km' id='km96' href='#km96'>៩៥</a>លំដាប់នោះឯង កាលបើព្រះមានព្រះភាគ ទ្រង់ពុទ្ធដំណើរចៀស​ចេញទៅ មិនទាន់បានយូរប៉ុន្មាន ស្រាប់តែពួកបរិព្វាជកទាំងនោះ ពោលពាក្យចាក់ដោត នូវបោដ្ឋបាទបរិព្វាជក ដោយជន្លួញគឺសំដីជុំវិញខ្លួនថា ព្រះសមណ គោតម និយាយពាក្យណាៗ បោដ្ឋបាទដ៏ចម្រើននេះ ក៏អនុមោទនាពាក្យនោះៗ របស់ព្រះសមណគោតមនោះថា បពិត្រព្រះមានព្រះភាគដំណើរនុ៎ះយ៉ាងហ្នឹងហើយ បពិត្រព្រះសុគត ដំណើរនុ៎ះយ៉ាងហ្នឹងហើយ ឯពួកយើងមិនទាន់ដឹងច្បាស់នូវធម៌ណាមួយ ដោយដាច់ខាត ដែលព្រះសមណគោតម ទ្រង់​សំដែង​​ហើយថា លោកទៀង ឬថាលោកមិនទៀង ។បេ។ ឬថាសត្វខាងមុខ បន្ទាប់​អំពីសេចក្តីស្លាប់ទៅ មានក៏មិនមែន មិនមានក៏មិនមែនដូច្នេះទេ ។</p>
        <p><a class='ref km' id='km97' href='#km97'>៩៧</a>កាលបើពួកបរិព្វាជកទាំងនោះ ពោលពាក្យយ៉ាងនេះហើយ បោដ្ឋ​បាទ​បរិព្វាជក ក៏និយាយទៅនឹងបរិព្វាជកទាំងនោះយ៉ាងនេះថា នែអ្នកទាំង​ឡាយ​ដ៏ចម្រើន ខ្ញុំឯងក៏មិនដឹងច្បាស់នូវធម៌ណាមួយដោយដាច់ខាត ដែល​ ព្រះសមណគោតម ទ្រង់សំដែងហើយថា លោកទៀងឬ ។បេ។ ឬថាសត្វខាង​មុខបន្ទាប់អំពីសេចក្តីស្លាប់ទៅ មានក៏មិនមែន មិនមានក៏មិនមែនដូច្នេះដែរទេ ប៉ុន្តែព្រះសមណគោតមទ្រង់បញ្ញត្តបដិបទា ដែលពិតប្រាកដទៀងទាត់ មាន​សភាពតាំងនៅក្នុងធម៌ ដែលត្រឹមត្រូវតាមទំនងនៃធម៌ ក៏កាលបើ​ព្រះសមណ​គោតម ទ្រង់បញ្ញត្តបដិបទា ដែលពិតប្រាកដទៀងទាត់ មានសភាពតាំងនៅ​ក្នុងធម៌ ដែលត្រឹមត្រូវតាមទំនង នៃធម៌ដូច្នោះហើយ មិនសមបើបុរសជាវិញ្ញូ​ដូចយ៉ាងខ្ញុំ មិនអនុមោទនាសុភាសិតរបស់ព្រះសមណគោតម ដោយ​សុភា​សិត​វិញសោះ ។</p>
        <p><a class='ref km' id='km98' href='#km98'>៩៨</a>លុះកន្លងពីនោះទៅបាន ២-៣ ថ្ងៃ ចិត្តហត្ថិសារីបុត្ត និង​បោដ្ឋបាទ​​បរិព្វាជក ក៏នាំគ្នាចូលទៅគាល់ព្រះមានព្រះភាគ លុះចូល​ទៅដល់ ទើប​​ចិត្ត​​ហត្ថិ​សារីបុត្ត ក្រាបថ្វាយបង្គំព្រះមានព្រះភាគ ហើយអង្គុយ​ក្នុងទីដ៏​សមគួរ។ ឯបោដ្ឋបាទបរិព្វាជក ក៏ពោលពាក្យរាក់ទាក់ សំណេះសំណាល ទៅរក​ ព្រះ​មាន​ព្រះភាគ លុះបញ្ចប់ពាក្យដែលគួររីករាយ និងពាក្យ​ដែលគួរ​រលឹក​ហើយ ក៏អង្គុយក្នុងទីដ៏សមគួរ។ លុះបោដ្ឋបាទបរិព្វាជក អង្គុយក្នុងទី​ដ៏សមគួរ​ហើយ ក៏ក្រាបទូលព្រះមានព្រះភាគ យ៉ាងនេះថា បពិត្រព្រះអង្គ​ដ៏ចម្រើន កាលដែលព្រះអង្គទ្រង់ពុទ្ធដំណើរចេញមក មិនទាន់បានយូរប៉ុន្មាន ក្នុង​កាល​នោះ ក៏ស្រាប់តែពួកបរិព្វាជកទាំងនោះ ពោលពាក្យចាក់ដោ​ត​ខ្ញុំ​ព្រះអង្គ ដោយ​ជន្លួញគឺវាចាជុំវិញខ្លួនថា ព្រះសមណគោតម និយាយពាក្យ​ណាៗ បោដ្ឋបាទ​ បរិព្វា​ជក​ដ៏ចម្រើននេះ ក៏អនុមោទនាពាក្យនោះៗ របស់ព្រះ​សមណ​គោតម​នោះថា បពិត្រព្រះមានព្រះភាគ ដំណើរនុ៎ះយ៉ាងហ្នឹងហើយ បពិត្រព្រះ​សុគត ដំណើរនុ៎ះយ៉ាងហ្នឹងហើយ ពួកយើងមិនដឹងច្បាស់​នូវធម៌ណាមួយ ដោយ​​ដាច់ខាត ដែលព្រះសមណគោតមបានសំដែង​ថា លោកទៀងឬ​ថាលោកមិនទៀង។បេ។ ឬថាសត្វខាងមុខបន្ទាប់អំពីសេចក្តី​ស្លាប់ទៅ មានក៏​មិនមែន មិនមានក៏មិនមែនដូច្នេះទេ បពិត្រព្រះអង្គដ៏ចម្រើន កាលបើបរិព្វាជក​ទាំង​នោះ និយាយយ៉ាងនេះហើយ ខ្ញុំព្រះអង្គក៏និយាយទៅ​នឹង​បរិព្វាជក​ទាំង​នោះដូច្នេះថា នែអ្នកទាំងឡាយដ៏ចម្រើន ខ្ញុំឯង ក៏មិន​ដឹង​ច្បាស់នូវធម៌ណា​មួយដោយដាច់ខាត ដែលព្រះសមណគោតមបានសំដែង​ថា លោកទៀងឬ ។បេ។ ឬថាសត្វខាងមុខ បន្ទាប់អំពីសេចក្តីស្លាប់ទៅ មានក៏​មិន​​មែន មិនមានក៏​មិន​មែនដូច្នេះដែរ ប៉ុន្តែព្រះសមណគោតម ទ្រង់បញ្ញត្ត​បដិបទា ដែលពិត​ប្រាកដទៀងទាត់ មានសភាព​​តាំងនៅក្នុងធម៌ ដែលត្រឹមត្រូវ​តាមទំនងធម៌ក៏​កាលព្រះសមណគោតម ទ្រង់បញ្ញត្តបដិបទា ដែលពិត​ប្រាក​ដទៀងទាត់ មាន​សភាពតាំងនៅក្នុងធម៌ ដែលត្រឹមត្រូវតាមទំនង នៃធម៌​ដូច្នោះ មិនសមបើបុរសជាវិញ្ញូដូចយ៉ាងខ្ញុំហើយមិនអនុមោទនាសុភាសិតរបស់ព្រះសមណគោតម ដោយសុភាសិតវិញសោះ ។</p>
        <p><a class='ref km' id='km99' href='#km99'>៩៩</a>ម្នាលបោដ្ឋបាទ ឯបរិព្វាជកទាំងអស់គ្នានោះឯង សុទ្ធតែជាបុគ្គល​ខ្វាក់ឥតមានចក្ខុគឺបញ្ញាសោះឡើយ បណ្តាបរិព្វាជកទាំងនោះ មានតែអ្នក​ឯង​មួយជាបុគ្គលមានចក្ខុគឺបញ្ញាដោយពិត ។ ម្នាលបោដ្ឋបាទ ព្រោះថាធម៌ដែល​ប្រព្រឹត្ត​ទៅដោយចំណែក ១ តថាគតបានសំដែងហើយ បានបញ្ញត្តហើយក៏​មាន ។ ម្នាលបោដ្ឋបាទ ធម៌ទាំងឡាយដែលមិនប្រព្រឹត្តទៅដោយចំណែក ១ តថាគត​បានសំដែងហើយ បានបញ្ញត្តហើយ ក៏មាន ។ ម្នាលបោដ្ឋបាទ ធម៌​ទាំង​ឡាយដែលមិនប្រព្រឹត្តទៅ ដោយចំណែក ១ តថាគតបានសំដែងហើយ បានបញ្ញត្តហើយតើដូចម្តេច ។ ម្នាលបោដ្ឋបាទ ធម៌ដែលមិនប្រព្រឹត្តទៅដោយ​ចំណែក​មួយថា លោកទៀងដូច្នេះឯង តថាគតបានសំដែងហើយ បានបញ្ញត្ត​ហើយ ។បេ។ ម្នាលបោដ្ឋបាទ ធម៌ដែលមិនប្រព្រឹត្តទៅ ដោយចំណែកមួយថា លោក​មិនទៀងដូច្នេះឯង តថាគតបានសំដែងហើយ បានបញ្ញត្តហើយ ។ ម្នាល​បោដ្ឋបាទ ធម៌ដែលមិនប្រព្រឹត្តទៅ ដោយចំណែកមួយថា លោកមានទី​បំផុត​ដូច្នេះឯង តថាគតបានសំដែងហើយ បានបញ្ញត្តហើយ ។ ម្នាល​បោដ្ឋ​បាទ ធម៌ដែលមិនប្រព្រឹត្តទៅ ដោយចំណែកមួយថា លោកមិនមានទីបំផុត​ដូច្នេះឯង តថាគតបានសំដែងហើយ បានបញ្ញត្តហើយ ។ ម្នាលបោដ្ឋបាទ ធម៌​ដែលមិនប្រព្រឹត្តទៅដោយចំណែកមួយថា ជីវៈនោះ គឺសរីរៈនោះដូច្នេះឯង តថាគតបានសំដែងហើយ បានបញ្ញត្តហើយ ។ ម្នាលបោដ្ឋបាទ ធម៌ដែលមិន​ប្រព្រឹត្តទៅដោយចំណែកមួយថា ជីវៈផ្សេង សរីរៈផ្សេងដូច្នេះឯង តថាគតបានសំដែងហើយ បានបញ្ញត្តហើយ ។ ម្នាលបោដ្ឋបាទ សត្វខាងមុខបន្ទាប់​អំពី ​សេចក្តីស្លាប់ទៅមាន។បេ។ ម្នាលបោដ្ឋបាទ សត្វខាងមុខបន្ទាប់អំពី​សេចក្តី​ស្លាប់ទៅ មិនមាន ។បេ។ ម្នាលបោដ្ឋបាទ សត្វខាងមុខបន្ទាប់អំពីសេចក្តី​ស្លាប់​ទៅ មានខ្លះ មិនមានខ្លះ ។បេ។ ម្នាលបោដ្ឋបាទ ធម៌មិនប្រព្រឹត្តទៅដោយ​ចំណែក​មួយថា តថាគតបានសំដែងហើយ បានបញ្ញត្តហើយថា សត្វខាងមុខ បន្ទាប់អំពីសេចក្តីស្លាប់ទៅ មានក៏មិនមែន មិនមានក៏មិនមែនដូច្នេះឯង ។ ម្នាលបោដ្ឋបាទ ក៏ធម៌មិនប្រព្រឹត្តទៅដោយចំណែកមួយទាំងនុ៎ះ ដែលតថាគត បាន​​សំដែងហើយ បានបញ្ញត្តហើយ ព្រោះហេតុអ្វី ។ ម្នាលបោដ្ឋបាទ ព្រោះថា ធម៌​ទាំងនុ៎ះ មិនប្រកបដោយប្រយោជន៍ មិនប្រកបដោយធម៌ មិនមែនជា​ អាទិព្រហ្ម​ចរិយ​កាសិក្ខា មិនប្រព្រឹត្តទៅ ដើម្បីនឿយណាយ មិនប្រព្រឹត្តទៅ ដើម្បី​ប្រាសចាកតម្រេក មិនប្រព្រឹត្តទៅដើម្បីសេចក្តីរំលត់ មិនប្រព្រឹត្តទៅ ដើម្បី​សេចក្តីរំងាប់ មិនប្រព្រឹត្តទៅ ដើម្បីសេចក្តីដឹងច្បាស់ មិនប្រព្រឹត្តទៅ ដើម្បី ​សេចក្តី​ត្រាស់ដឹង មិនប្រព្រឹត្តទៅ ដើម្បីព្រះនិព្វាន ព្រោះហេតុនោះ ធម៌ដែល​មិន​ប្រព្រឹត្តទៅដោយចំណែកមួយទាំងនុ៎ះ បានជាតថាគតបានសំដែងហើយ បានបញ្ញត្តហើយ ។</p>
        <p><a class='ref km' id='km100' href='#km100'>១០០</a>ម្នាលបោដ្ឋបាទ ចុះធម៌ទាំងឡាយប្រព្រឹត្តទៅដោយចំណែក១ ដែលតថាគតបានសំដែងហើយ បានបញ្ញត្តហើយ តើដូចម្តេច ។ ម្នាលបោដ្ឋ​បាទ ធម៌ប្រព្រឹត្តទៅដោយចំណែកមួយថា នេះជាទុក្ខដូច្នេះឯង តថាគតបាន​សំដែង​ហើយ បានបញ្ញត្តហើយ ។ ម្នាលបោដ្ឋបាទ ធម៌ប្រព្រឹត្តទៅដោយ​ចំណែក​មួយថា នេះជាហេតុនាំឲ្យកើតទុក្ខដូច្នេះឯង តថាគតបានសំដែង​ហើយ បានបញ្ញត្តហើយ ។ ម្នាលបោដ្ឋបាទ ធម៌ប្រព្រឹត្តទៅដោយចំណែកមួយ​ថា នេះជាសេចក្តីរំលត់ទុក្ខដូច្នេះឯង តថាគតបានសំដែងហើយ បានបញ្ញត្ត​ហើយ ។ ម្នាលបោដ្ឋបាទ ធម៌ប្រព្រឹត្តទៅដោយចំណែកមួយថា នេះជាបដិបទា ដំណើរទៅកាន់ធម៌រំលត់ទុក្ខដូច្នេះឯង តថាគតបានសំដែងហើយ បានបញ្ញត្ត​ហើយ។ ម្នាលបោដ្ឋបាទ ចុះធម៌ប្រព្រឹត្តទៅ ដោយចំណែកមួយទាំងនុ៎ះ ដែល​តថាគត​បានសំដែងហើយ បានបញ្ញត្តហើយ តើព្រោះហេតុអ្វី។ ម្នាលបោដ្ឋ​បាទ ព្រោះថា ធម៌ទាំងនុ៎ះប្រកបដោយប្រយោជន៍ ធម៌ទាំងនុ៎ះប្រកបដោយ​ធម៌ ធម៌ទាំងនុ៎ះជាអាទិព្រហ្មចរិយកាសិក្ខា ធម៌ទាំងនុ៎ះប្រព្រឹត្តទៅដើម្បី​នឿយ​ណាយ ដើម្បីប្រាសចាកតម្រេក ដើម្បីរំលត់ ដើម្បីរម្ងាប់ ដើម្បីដឹង​ច្បាស់ ដើម្បីត្រាស់ដឹង ដើម្បីព្រះនិព្វាន ព្រោះហេតុនោះ ធម៌ប្រព្រឹត្តទៅ ដោយ​ចំណែក​មួយទាំងនុ៎ះ បានជាតថាគត បានសំដែងហើយ បានបញ្ញត្តហើយ ។</p>
        <p><a class='ref km' id='km101' href='#km101'>១០១</a>ម្នាលបោដ្ឋបាទ មានសមណព្រាហ្មណ៍ទាំងនុ៎ះ តែមានវាទៈយ៉ាង​នេះ មានទិដ្ឋិយ៉ាងនេះថា ខ្លួនមានសេចក្តីសុខតែម្យ៉ាង មិនមានរោគខាងមុខ​បន្ទាប់​អំពី​សេចក្តីស្លាប់ទៅ តថាគតចូលទៅរកសមណព្រាហ្មណ៍ទាំងនោះ ហើយ​សួរ​យ៉ាងនេះថា ម្នាលអ្នកទាំងឡាយដ៏មានអាយុ ឮថា អ្នក​ទាំងឡាយ​មានវាទៈយ៉ាងនេះ មានទិដ្ឋិយ៉ាងនេះថា ខ្លួនមានសេចក្តីសុខតែម្យ៉ាង មិនមាន​រោគខាងមុខបន្ទាប់អំពីសេចក្តីស្លាប់ទៅដូច្នេះ ពិតមែនឬ។ សមណព្រាហ្មណ៍​ទាំងនោះ កាលបើតថាគតសួរយ៉ាងនេះហើយ ក៏ប្តេជ្ញាថា ករុណា (ពិតមែន) តថាគតសួរទៅសមណព្រាហ្មណ៍ទាំងនោះ យ៉ាងនេះទៀតថា ម្នាលអ្នកទាំង​ឡាយ​ដ៏មានអាយុ ចុះអ្នកទាំងឡាយបានដឹង បានឃើញថា សត្វលោកមាន​សេចក្តី​សុខតែមួយយ៉ាងមែនឬ។ សមណព្រាហ្មណ៍ទាំងនោះ លុះតថាគតសួរ​យ៉ាង​នេះហើយ ក៏ឆ្លើយថា មិនមែនទេ តថាគតសួរទៅសមណ​ព្រាហ្មណ៍​ទាំងនោះ យ៉ាងនេះទៀតថា ម្នាលអ្នកទាំងឡាយដ៏មានអាយុ ចុះអ្នកទាំង​ឡាយ​​ចាំបាននូវខ្លួនថាមានសេចក្តីសុខតែមួយយ៉ាង អស់យប់មួយថ្ងៃមួយឬអស់កន្លះយប់ កន្លះថ្ងៃដូច្នេះឬ ។ សមណព្រាហ្មណ៍ទាំងនោះ លុះតថាគត​សួរ​យ៉ាង​នេះហើយ ក៏ឆ្លើយថា មិនមែនទេ តថាគតសួរទៅសមណ​ព្រាហ្មណ៍​ទាំងនោះ យ៉ាងនេះទៀតថា ម្នាលអ្នកទាំងឡាយដ៏មានអាយុ ចុះអ្នកទាំង​ឡាយ​ស្គាល់​ថា នេះជាមគ្គ នេះជាបដិបទាប្រព្រឹត្តទៅដើម្បីធ្វើឲ្យជាក់ច្បាស់នូវលោកដែលមានសេចក្តីសុខតែមួយយ៉ាងឬ ។ សមណព្រាហ្មណ៍ទាំងនោះ លុះតថាគតសួរយ៉ាងនេះហើយ ក៏ឆ្លើយថាមិនមែនទេ តថាគតសួរទៅ​សមណ​ព្រាហ្មណ៍ទាំងនោះយ៉ាងនេះទៀតថា ម្នាលអ្នកទាំងឡាយដ៏​មាន​អាយុ ចុះអ្នកទាំងឡាយ បានឮសំឡេង របស់ពួកទេវតាដែលកើតក្នុងលោក មានសេចក្តីសុខតែមួយយ៉ាង និយាយប្រាប់ថា ម្នាលគ្នាយើងទាំងឡាយ ចូរ​អ្នកទាំងឡាយប្រតិបត្តិដោយល្អទៅ ម្នាលគ្នាយើងទាំងឡាយ ចូរអ្នក​ទាំងឡាយប្រតិបត្តិដោយត្រង់ទៅ ដើម្បីធ្វើឲ្យជាក់ច្បាស់នូវលោកដែលមានសេចក្តីសុខ​តែមួយយ៉ាង ម្នាលគ្នាយើងទាំងឡាយ ព្រោះថាបើពួកយើងប្រតិបត្តិ​យ៉ាងនេះ​ហើយនឹងទៅកើតក្នុងលោក ដែលមានសេចក្តីសុខតែមួយយ៉ាងដូច្នេះដែរឬ ។ សមណព្រាហ្មណ៍ទាំងនោះ លុះតថាគតសួរយ៉ាងនេះហើយ ក៏ឆ្លើយថា មិន​មែនទេ ។ ម្នាលបោដ្ឋបាទ អ្នកសំគាល់សេចក្តីនោះថា ដូចម្តេច កាលបើហេតុ​យ៉ាង​នេះ មានហើយ ភាសិតរបស់សមណព្រាហ្មណ៍ទាំងនោះ មិនមែនជា​អស្ចារ្យ​ទេឬ ។ បពិត្រព្រះអង្គដ៏ចម្រើន កាលបើហេតុយ៉ាងនេះមានហើយ ភាសិត​របស់សមណព្រាហ្មណ៍ទាំងនោះ មិនមែនជាអស្ចារ្យដោយពិត ។</p>
        <p><a class='ref km' id='km102' href='#km102'>១០២</a>ម្នាលបោដ្ឋបាទ ប្រៀបដូចបុរស និយាយយ៉ាងនេះថា ខ្ញុំត្រូវការ​ចង់​បាននូវនាងជនបទកល្យាណី ក្នុងជនបទនេះ ពួកជនសួរទៅបុរសនោះ យ៉ាងនេះថា នែបុរសអើយ អ្នកត្រូវការចង់បាននូវនាងជនបទកល្យាណីណា អ្នកស្គាល់នូវនាងជនបទកល្យាណីនោះថា ជាក្សត្រិយានី ព្រាហ្មណី វេស្សី ឬ​សុទ្ទីដែរឬ។ បុរសនោះ លុះពួកជនសួរយ៉ាងនេះហើយ ប្រាប់ថា មិនស្គាល់​ទេ ជនទាំងឡាយសួរទៅបុរសនោះយ៉ាងនេះទៀតថា នែបុរសអើយ អ្នក​ប្រាថ្នា ចង់បាននូវនាងជនបទកល្យាណីណា អ្នកស្គាល់នូវនាងជនបទ​កល្យាណី​​នោះ​ថា មានឈ្មោះយ៉ាងនេះ ឬមានគោត្រយ៉ាងនេះ ខ្ពស់ទាប ឬយ៉ាង​កណ្តាល មានសម្បុរខ្មៅ សម្បុរខ្មៅស្រអែម ឬសម្បុរខ្មៅស្រស់ ក្នុងស្រុកឬនិគម ឬក៏​ក្នុងនគរឯណោះដូច្នេះដែរឬ។ បុរសនោះលុះពួកជនសួរ​យ៉ាងនេះហើយ ក៏ប្រាប់ថា ខ្ញុំមិនស្គាល់ទេ ជនទាំងឡាយ សួរទៅបុរសនោះយ៉ាងនេះទៀតថា នែបុរសអើយ អ្នកឯងមិនស្គាល់ មិនឃើញនូវស្ត្រីណាហើយ ប្រាថ្នាចង់បាននូវស្ត្រីនោះដែរឬ ។ បុរសនោះលុះពួកជនសួរយ៉ាងនេះហើយ ក៏ប្រាប់ថា បាទ ។ ម្នាលបោដ្ឋបាទ អ្នកសំគាល់សេចក្តីនោះថាដូចម្តេច កាលបើ​ហេតុ​យ៉ាង​នេះមានហើយ សំដីរបស់បុរសនោះមិនមែនជាអស្ចារ្យទេឬ ។ បពិត្រ​ព្រះអង្គ​ដ៏ចម្រើន កាលបើហេតុយ៉ាងនេះមានហើយ សំដីរបស់បុរស​នោះមិនមែនជា​អស្ចារ្យដោយពិត ។ ម្នាលបោដ្ឋបាទ ពួកសមណ​ព្រាហ្មណ៍​ណា និយាយ​យ៉ាងនេះ យល់ឃើញយ៉ាងនេះថា ពួកសមណព្រាហ្មណ៍​ណា ដែលមាន​វាទៈយ៉ាងនេះ មានទិដ្ឋិយ៉ាងនេះថា ខ្លួនមានសេចក្តីសុខ​តែ​ម្យ៉ាង មិនមានរោគខាងមុខបន្ទាប់អំពីសេចក្តីស្លាប់ទៅ តថាគតចូលទៅរក​សមណ​ព្រាហ្មណ៍​ទាំងនោះហើយសួរយ៉ាងនេះថា ម្នាលអ្នកទាំងឡាយដ៏មាន​អាយុ បានឮថា អ្នក​ទាំងឡាយមាន វាទៈយ៉ាងនេះមានទិដ្ឋិយ៉ាងនេះថា ខ្លួន​មានសេចក្តី​សុខ​តែម្យ៉ាង មិនមានរោគ ខាងមុខបន្ទាប់អំពីសេចក្តីស្លាប់ទៅ​ដូច្នេះ ពិតមែនឬ ។ សមណព្រាហ្មណ៍ទាំងនោះ កាលបើតថាគតសួរយ៉ាងនេះ​ហើយ ប្តេជ្ញាថា ករុណាពិតមែន តថាគតសួរទៅសមណព្រាហ្មណ៍ទាំងនោះ យ៉ាង​នេះទៀត​ថា ម្នាលអ្នកទាំងឡាយដ៏មានអាយុ ចុះអ្នកទាំងឡាយបានដឹង បានឃើញថាលោកមានសេចក្តីសុខតែម្យ៉ាងដែរឬ ។ សមណព្រាហ្មណ៍ទាំង​នោះ លុះ​តថាគត​សួរយ៉ាងនេះហើយ ក៏ឆ្លើយថា មិនដឹង មិនឃើញទេ តថាគត​សួរទៅ​សមណ​ព្រាហ្មណ៍​ទាំងនោះ យ៉ាង​នេះទៀតថា ម្នាលអ្នក​ទាំង​ឡាយ​ដ៏មាន​អាយុ ចុះអ្នកទាំងឡាយចាំបាននូវខ្លួន ដែលមានសេចក្តីសុខ​តែ​ម្យ៉ាងអស់យប់​មួយ ថ្ងៃមួយ ឬអស់ត្រឹមតែកន្លះយប់កន្លះថ្ងៃដូច្នេះដែរឬ ។ សមណ​ព្រាហ្មណ៍ទាំងនោះ លុះតថាគតសួរយ៉ាងនេះហើយ ក៏ឆ្លើយថា មិន​មែនទេ តថាគតសួរទៅសមណព្រាហ្មណ៍ទាំងនោះ យ៉ាងនេះទៀតថា ម្នាល​អ្នក​ទាំងឡាយដ៏មានអាយុ ចុះអ្នកទាំងឡាយស្គាល់ថា នេះជាមគ្គ នេះជា​បដិបទា ប្រព្រឹត្តទៅ ដើម្បីធ្វើឲ្យជាក់ច្បាស់នូវលោកដែលមានសេចក្តីសុខ​តែមួយ​យ៉ាង ដូច្នេះដែរឬ ។ សមណព្រាហ្មណ៍ទាំងនោះ លុះតថាគតសួរយ៉ាង​នេះ​ហើយ ឆ្លើយថា មិនស្គាល់ទេ តថាគត សួរទៅសមណព្រាហ្មណ៍ទាំងនោះ យ៉ាង​នេះទៀតថា ម្នាលអ្នកទាំងឡាយដ៏មានអាយុ ចុះអ្នកទាំងឡាយបានឮ​សំឡេងរបស់ពួកទេវតា ដែលកើតក្នុងលោក ដែលមាន សេចក្តីសុខតែមួយ​យ៉ាង និយាយប្រាប់ថា នែគ្នាយើងទាំងឡាយ ចូរអ្នកប្រតិបត្តិដោយល្អទៅ នែគ្នា​យើងទាំងឡាយ ចូរអ្នកប្រតិបត្តិដោយត្រង់ទៅ ដើម្បីធ្វើឲ្យជាក់ច្បាស់នូវលោក​ដែលមានសេចក្តីសុខតែមួយយ៉ាង នែគ្នាយើងទាំងឡាយ ព្រោះថាបើពួក​យើង​ទាំងឡាយប្រតិបត្តិយ៉ាងនេះហើយ នឹងទៅកើតក្នុងលោក ដែល​មាន​សេចក្តីសុខតែមួយយ៉ាង ដូច្នេះដែរឬ ។ សមណព្រាហ្មណ៍ទាំងនោះ លុះ​តថាគត​​សួរយ៉ាងនេះហើយឆ្លើយថា មិនបានឮទេ ។ ម្នាលបោដ្ឋបាទ អ្នក​សំគាល់​សេចក្តីនោះដូចម្តេច កាលបើហេតុយ៉ាងនេះ មានហើយ ភាសិតរបស់​សមណព្រាហ្មណ៍ទាំងនោះ មិនជាអស្ចារ្យទេឬ ។ បពិត្រព្រះអង្គដ៏ចម្រើន កាល​បើហេតុ​យ៉ាងនេះមានហើយ ភាសិតរបស់សមណព្រាហ្មណ៍ទាំងនោះ មិន​ជាអស្ចារ្យដោយពិតទេ ។</p>
        <p><a class='ref km' id='km103' href='#km103'>១០៣</a>ម្នាលបោដ្ឋបាទ ពុំនោះសោត ប្រៀបដូចបុរសធ្វើជណ្តើរ ក្នុង​ផ្លូវ​ធំទាំង ៤ បម្រុងនឹងឡើងទៅកាន់ប្រាសាទ ជនទាំងឡាយ សួរបុរសនោះ​យ៉ាង​នេះ​ថា នែបុរសដ៏ចម្រើន អ្នកធ្វើជណ្តើរបម្រុងនឹងឡើងទៅកាន់ប្រាសាទណា អ្នកស្គាល់ប្រាសាទនោះថា នៅក្នុងទិសខាងកើត ឬខាងត្បូង ខាងលិចឬខាង​ជើង ជាប្រាសាទខ្ពស់ទាប ឬយ៉ាងកណ្តាល ដែរឬ ។ បុរសនោះ ដែល​គេ​សួរ​ដូច្នេះហើយ ក៏ប្រាប់ថា មិនស្គាល់ទេ ពួកជនក៏សួរទៅបុរសនោះ យ៉ាងនេះ​ទៀតថា នែបុរសដ៏ចម្រើន អ្នកធ្វើជណ្តើរបម្រុងនឹងឡើងទៅកាន់ប្រាសាទ ដែល​ខ្លួន​មិនស្គាល់មិនឃើញបានដែរឬ ។ បុរសនោះ លុះគេសួរដូច្នេះហើយ ក៏ប្រាប់ថា បាទ ។ ម្នាលបោដ្ឋបាទ អ្នកសំគាល់សេចក្តីនោះថាដូចម្តេច កាលបើ​ហេតុយ៉ាងនេះ មានហើយ សំដីរបស់បុរសនោះ មិនមែនជាអស្ចារ្យទេឬ ។ បពិត្រ​ព្រះអង្គដ៏ចម្រើន កាលបើហេតុយ៉ាងនេះ មានហើយ សំដីរបស់បុរស​នោះមិនជាអស្ចារ្យដោយពិតទេ ។ ម្នាលបោដ្ឋបាទ មានឧបមេយ្យ ដូចពួក​សមណព្រាហ្មណ៍ដែលមានវាទៈយ៉ាងនេះ មានទិដ្ឋិយ៉ាងនេះថា ខ្លួនមាន ​សេចក្តី​សុខតែម្យ៉ាង មិនមានរោគខាងមុខបន្ទាប់អំពីសេចក្តីស្លាប់ទៅ តថាគត ចូល​ទៅរកពួកសមណព្រាហ្មណ៍ទាំងនោះ ហើយសួរយ៉ាងនេះថា ម្នាលអ្នក​ទាំងឡាយដ៏មានអាយុ បានឮថាអ្នកទាំងឡាយមានវាទៈយ៉ាងនេះ មានទិដ្ឋិ​យ៉ាងនេះថា ខ្លួនមានសេចក្តីសុខតែម្យ៉ាង មិនមានរោគខាងមុខបន្ទាប់អំពី​ សេចក្តីស្លាប់ទៅពិតមែនឬ ។ សមណព្រាហ្មណ៍ទាំងនោះ កាលបើតថាគតសួរ​ដូច្នេះហើយ ក៏ប្តេជ្ញាថា ព្រះករុណាព្រះអង្គ តថាគតក៏សួរទៅសមណ​ព្រាហ្មណ៍​ទាំងនោះយ៉ាងនេះទៀតថា ម្នាលអ្នកទាំងឡាយដ៏មានអាយុ ចុះ​អ្នក​ទាំងឡាយបានដឹងបានឃើញថា លោកមានសេចក្តីសុខតែម្យ៉ាងដែរឬ ។ សមណ​​ព្រាហ្មណ៍ទាំងនោះ លុះតថាគតសួរដូច្នេះហើយក៏ឆ្លើយថាទេ តថាគត​​​សួរ​ទៅសមណព្រាហ្មណ៍ទាំងនោះយ៉ាងនេះទៀតថា ម្នាលអ្នកទាំង​ឡាយដ៏មានអាយុ ចុះអ្នកទាំងឡាយ ចាំបាននូវខ្លួន ដែលមានសេចក្តី​សុខ​តែ​មួយយ៉ាង អស់យប់មួយថ្ងៃមួយ ឬត្រឹមតែកន្លះយប់កន្លះថ្ងៃដូច្នេះដែរឬ ។ សមណព្រាហ្មណ៍ទាំងនោះ លុះតថាគតសួរដូច្នេះហើយក៏ឆ្លើយថា ទេ តថាគតសួរទៅសមណព្រាហ្មណ៍ទាំងនោះ យ៉ាងនេះទៀតថា ម្នាលអ្នក​ទាំងឡាយ​​ដ៏មានអាយុ ចុះអ្នកទាំងឡាយស្គាល់ថា នេះជាមគ្គ នេះជាបដិបទា ប្រព្រឹត្តទៅ ដើម្បីធ្វើឲ្យជាក់ច្បាស់នូវលោកដែលមានសេចក្តីសុខតែមួយយ៉ាងដែរឬ ។ សមណព្រាហ្មណ៍ទាំងនោះ លុះតថាគតសួរដូច្នេះហើយ ក៏ឆ្លើយថា ទេ តថាគតសួរទៅសមណព្រាហ្មណ៍ទាំងនោះ យ៉ាងនេះទៀតថា ម្នាលអ្នក​ទាំងឡាយដ៏​មាន​អាយុ ចុះអ្នកទាំងឡាយ បានឮសំឡេងរបស់ពួកទេវតាដែល​កើតក្នុងលោក ដែលមានសេចក្តីសុខតែមួយយ៉ាង និយាយប្រាប់ថា ម្នាលគ្នា​យើង​ទាំងឡាយ អ្នកទាំងឡាយចូរអ្នកប្រតិបត្តិដោយល្អទៅ ម្នាលគ្នាយើង​ទាំង​ឡាយ ចូរអ្នកទាំងឡាយ ប្រតិបត្តិដោយត្រង់ទៅ ដើម្បីធ្វើឲ្យជាក់ច្បាស់នូវ​លោក​ដែលមានសេចក្តីសុខតែមួយយ៉ាង ម្នាលគ្នាយើងទាំងឡាយ ព្រោះថា បើពួកយើង ប្រតិបត្តិយ៉ាងនេះហើយ នឹងទៅកើតក្នុងលោក ដែលមានសេចក្តី​សុខ​តែមួយយ៉ាង ដូច្នេះដែរឬ ។ សមណព្រាហ្មណ៍ទាំងនោះ លុះតថាគត សួរដូច្នេះហើយ ឆ្លើយថា ទេ ។ ម្នាលបោដ្ឋបាទ អ្នកសំគាល់សេចក្តីនោះថា ដូចម្តេច កាលបើហេតុយ៉ាងនេះមានហើយ ភាសិតរបស់សមណព្រាហ្មណ៍​ទាំងនោះ មិនជា អស្ចារ្យទេឬ ។ បពិត្រព្រះអង្គដ៏ចម្រើន កាលបើហេតុយ៉ាងនេះមានហើយ ភាសិតរបស់សមណព្រាហ្មណ៍ទាំងនោះ មិនជាអស្ចារ្យដោយពិត​ទេ ។</p>
        <p><a class='ref km' id='km104' href='#km104'>១០៤</a>ម្នាលបោដ្ឋបាទ ការបាននូវអត្តភាពនេះ មាន ៣ យ៉ាង គឺបាន​នូវឱឡារិកអត្តភាព (អត្តភាពគ្រោតគ្រាត) ១ បាននូវមនោមយអត្តភាព (អត្តភាព​សម្រេចអំពីចិត្ត) ១ បាននូវអរូបអត្តភាព (អត្តភាពគ្មានរូប) ១ ។ ម្នាល​​បោដ្ឋបាទ ចុះការបាននូវឱឡារិកអត្តភាព តើដូចម្តេច ។ កាយដែល​មានរូប ប្រកបដោយមហាភូតរូប ៤ មានកវលីការាហារជាចំណី នេះឈ្មោះថា ការ​បាន​នូវឱឡារិកអត្តភាព ។ ការបាននូវមនោមយអត្តភាពតើដូចម្តេច ។ កាយ​ដែល​មានរូបសម្រេចហើយដោយចិត្ត មានអវយវៈតូច​ធំ​គ្រប់​​សព្វ មាន​ឥន្ទ្រិយ​មិនថោកទាប នេះឈ្មោះថា ការបាននូវ​មនោម​យ​អត្ត​ភាព ។ ការបាននូវអរូបអត្តភាពតើដូចម្តេច ។ សត្វដែលមិនមានរូបសម្រេច​ហើយ​ដោយ​សញ្ញា នេះ​ឈ្មោះថា ការបាននូវអរូបអត្តភាព ។</p>
        <p><a class='ref km' id='km105' href='#km105'>១០៥</a>ម្នាលបោដ្ឋបាទ តថាគតសំដែងធម៌ដើម្បីឲ្យលះបង់នូវការបាន​ ឱឡារិក​អត្តភាពចេញ កាលបើអ្នកទាំងឡាយ ប្រតិបត្តិតាមហើយសង្កិលេ​​​​​សិកធម៌ ទាំងឡាយ ពួកអ្នកនឹងលះបង់បាន វោទានិយធម៌ ទាំងឡាយ នឹង​ចម្រើន​ដុះ​​ដាលឡើង អ្នកទាំងឡាយ នឹងធ្វើឲ្យជាក់ច្បាស់ដោយ​បញ្ញាដ៏​ឧត្តមដោយ​​ខ្លួនឯង នឹងបានដល់នូវភាវៈពេញលេញ និងភាវៈធំទូលាយនៃ​មគ្គ​បញ្ញានិង​ផល​បញ្ញាក្នុងបច្ចុប្បន្ន សម្រេចសម្រាន្តឥរិយាបថនៅ ។ ម្នាល​បោដ្ឋ-បាទ ប្រសិនបើ​អ្នក​មានសេចក្តីត្រិះរិះយ៉ាងនេះថា សង្កិលេសិក​ធម៌ទាំង​ឡាយបុគ្គល​​​នឹង​​លះបង់បាន វោទានិយធម៌ទាំងឡាយ នឹងចម្រើនដុះដាល​ឡើងបាន បុគ្គលនឹងធ្វើឲ្យជាក់ច្បាស់ដោយបញ្ញាដ៏ឧត្តមដោយខ្លួនឯង នឹងបានដល់​នូវ​​ភាវៈ​ពេញលេញ និងភាវៈធំទូលាយនៃមគ្គបញ្ញា និងផល​បញ្ញា​​ក្នុងបច្ចុប្បន្ន សម្រេច​សម្រាន្តឥរិយាបថនៅ តែការសម្រេចឥរិយាបថនៅ រមែងនាំមកនូវ​សេចក្តី​លំបាក ។ ម្នាលបោដ្ឋបាទ អ្នកមិនគួរយល់ឃើញ​ដំណើរ​នុ៎ះ យ៉ាងនេះ​ឡើយ ។ សង្កិលេសិកធម៌ទាំងឡាយនឹងសាបសូន្យទៅផង វោទានិយធម៌​​ទាំង​ឡាយ នឹងចម្រើនដុះដាលឡើងផង បុគ្គលនឹងធ្វើ​ឲ្យជាក់​ច្បាស់ដោយបញ្ញា​ដ៏​ឧត្តមដោយខ្លួនឯង នឹងបានដល់នូវភាវៈពេញលេញនឹងភាវៈ​ធំ​ទូលាយនៃ​មគ្គ​បញ្ញានិងផលបញ្ញាក្នុងបច្ចុប្បន្ន សម្រេចសម្រាន្ត​ឥរិយាបថ ឯបាមោជ្ជៈ បីតិ បស្សទ្ធិ សតិសម្បជញ្ញៈ ការសម្រេចឥរិយា​បថ​នៅ​ជាសុខ ក៏នឹងកើតមាន ​ឡើង ។</p>
        <p><a class='ref km' id='km106' href='#km106'>១០៦</a>ម្នាលបោដ្ឋបាទ តថាគតសំដែងធម៌ ដើម្បីឲ្យលះបង់នូវការបាន​នូវ​មនោមយ​អត្តភាព​នោះ​ចេញ កាលបើអ្នកទាំងឡាយ ប្រតិបត្តិតាមហើយ សង្កិលេសិកធម៌ទាំងឡាយនឹងសាបសូន្យទៅ វោទានិយធម៌ទាំងឡាយនឹង​ចម្រើន​ដុះ​ដាលឡើង អ្នកទាំងឡាយនឹងបានធ្វើឲ្យជាក់ច្បាស់ដោយបញ្ញាដ៏​ឧត្តម​ដោយខ្លួនឯង នឹងបានដល់នូវភាវៈពេញលេញនឹងភាវៈធំទូលាយនៃមគ្គ​បញ្ញានិងផលបញ្ញាក្នុងបច្ចុប្បន្ន សម្រេចសម្រាន្តឥរិយាបថ ។ ម្នាលបោដ្ឋបាទ ប្រសិនបើអ្នកមានសេចក្តីត្រិះរិះយ៉ាងនេះថា សង្កិលេសិកធម៌ទាំងឡាយនឹង​សាប​សូន្យទៅ វោទានិយធម៌ទាំងឡាយនឹងចម្រើនដុះដាលឡើង បុគ្គលនឹងធ្វើ​ឲ្យជាក់ច្បាស់ ដោយបញ្ញាដ៏ឧត្តមដោយខ្លួនឯង នឹងបានដល់នូវភាវៈ​ពេញលេញ នឹងភាវៈធំទូលាយនៃមគ្គបញ្ញានិងផលបញ្ញា ក្នុងបច្ចុប្បន្ន សម្រេចសម្រាន្ត​ឥរិយាបថ តែការសម្រេចឥរិយាបថនៅ រមែងនាំមកនូវសេចក្តីលំបាក ។ ម្នាលបោដ្ឋបាទ អ្នកមិនគួរយល់ឃើញដំណើរនុ៎ះយ៉ាងនេះឡើយ ។ សង្កិលេសិកធម៌ទាំងឡាយនឹងសាបសូន្យទៅផង វោទានិយធម៌ទាំងឡាយនឹងចម្រើនដុះដាលឡើងផង (សេចក្តីបំប្រួញ) បាមោជ្ជៈ បីតិ បស្សទ្ធិ សតិ សម្បជញ្ញៈ ការសម្រេចឥរិយាបថនៅជាសុខ ក៏កើតមានឡើង ។</p>
        <p><a class='ref km' id='km107' href='#km107'>១០៧</a>ម្នាលបោដ្ឋបាទ តថាគតសំដែងធម៌ ដើម្បីឲ្យលះបង់នូវការបាន​នូវ​អរូប​អត្តភាព​នោះចេញ កាលបើ អ្នកទាំងឡាយប្រតិបត្តិតាមហើយ សង្កិលេសិក​​ធម៌​ទាំងឡាយ នឹងសាបសូន្យទៅ វោទានិយធម៌ទាំងឡាយនឹង​ចម្រើនដុះដាលឡើង អ្នកទាំងឡាយនឹងធ្វើឲ្យជាក់ច្បាស់ ដោយបញ្ញាដ៏ឧត្តម ដោយខ្លួនឯងនឹងបានដល់នូវភាវៈពេញលេញនិងភាវៈធំទូលាយនៃមគ្គ​បញ្ញានិងផលបញ្ញាក្នុងបច្ចុប្បន្ន សម្រេចឥរិយាបថនៅ ។ (សេចក្តីបំប្រួញ) បាមោជ្ជៈ បីតិបស្សទ្ធិ សតិ សម្បជញ្ញៈ និងការសម្រេចឥរិយាបថនៅជាសុខ ក៏កើតមានឡើង ។</p>
        <p><a class='ref km' id='km108' href='#km108'>១០៨</a>ម្នាលបោដ្ឋបាទ ប្រសិនបើពួកជនដទៃ សួរយើងយ៉ាងនេះថា ម្នាល​អាវុសោ អ្នកទាំងឡាយសំដែងធម៌ថា កាលបើអ្នកទាំងឡាយប្រតិបត្តិតាម​ហើយ សង្កិលេសិកធម៌ទាំងឡាយ នឹងសាបសូន្យទៅ វោទានិយធម៌ទាំងឡាយ នឹងចម្រើនដុះដាលឡើង អ្នកទាំងឡាយនឹងធ្វើឲ្យជាក់ច្បាស់ដោយបញ្ញាដ៏​ឧត្តម ដោយខ្លួនឯង នឹងបានដល់នូវភាវៈពេញលេញនិងភាវៈធំទូលាយ នៃ​មគ្គបញ្ញានិងផលបញ្ញាក្នុងបច្ចុប្បន្ន សម្រេចឥរិយាបថនៅដូច្នេះ ដើម្បី​លះ​បង់​នូវការបានឱឡារិកអត្តភាពណា ការបាននូវឱឡារិកអត្តភាពនោះ តើដូច​ម្តេច។ យើងកាលបើពួកជនទាំងនោះ សួរយ៉ាងនេះហើយ គប្បីព្យាករយ៉ាង​នេះថា ម្នាលអាវុសោទាំងឡាយ ពួកយើងសំដែងធម៌ថា កាលបើអ្នកទាំ​ង​ឡាយ ប្រតិបត្តិតាមហើយ សង្កិលេសិកធម៌ទាំងឡាយ នឹងសាបសូន្យទៅ វោទានិយ​ធម៌ទាំងឡាយនឹងចម្រើនដុះដាលឡើង អ្នកទាំងឡាយ នឹងធ្វើ​ឲ្យ​ជាក់ច្បាស់ ដោយបញ្ញាដ៏ឧត្តម ដោយខ្លួនឯង នឹងបានដល់នូវភាវៈពេញលេញ និងភាវៈធំទូលាយនៃមគ្គបញ្ញានិងផលបញ្ញាក្នុងបច្ចុប្បន្ន សម្រេចឥរិយាបថ​នៅដូច្នេះ ដើម្បីលះបង់នូវការបានឱឡារិកអត្តភាពណា ការបាននូវឱឡារិក​អត្តភាព​នោះ គឺអត្តភាពប្រកបដោយមហាភូតរូប ៤ នេះឯង ។</p>
        <p><a class='ref km' id='km109' href='#km109'>១០៩</a>ម្នាលបោដ្ឋបាទ ប្រសិនបើពួកជនដទៃសួរពួកយើងយ៉ាងនេះថា ម្នាលអ្នកទាំងឡាយមានអាយុ ចុះការបាននូវមនោមយអត្តភាពនោះ តើដូច​ម្តេច ។ (សេចក្តីបំប្រួញដូចគ្នានឹងន័យមុននោះដែរ) អ្នកទាំងឡាយសំដែងធម៌​ថា កាលបើអ្នកទាំងឡាយប្រតិបត្តិតាមហើយ សង្កិលេសិកធម៌ទាំងឡាយ នឹងសាបសូន្យទៅ វោទានិយធម៌ទាំងឡាយ នឹងចម្រើនដុះដាលឡើង ។បេ។ នឹងសម្រេចឥរិយាបថនៅដូច្នេះ ដើម្បីលះបង់នូវការបាននូវអរូបអត្តភាពណា ការបាននូវអរូបអត្តភាពនោះ តើដូចម្តេច ។ ម្នាលបោដ្ឋបាទ អ្នកសំគាល់សេចក្តី​នោះ​ថា ដូចម្តេច កាលបើហេតុយ៉ាងនេះមានហើយ ភាសិត (របស់តថាគត) ប្រកបដោយសេចក្តីអស្ចារ្យដែរឬ ។ បពិត្រព្រះអង្គដ៏ចម្រើន កាលបើហេតុ​យ៉ាង​នេះមាន​ហើយ ភាសិត (របស់ព្រះអង្គ) ប្រកបដោយសេចក្តី​អស្ចារ្យ​ដោយពិត ។</p>
        <p><a class='ref km' id='km110' href='#km110'>១១០</a>ម្នាលបោដ្ឋបាទ ប្រៀបដូចបុរសធ្វើជណ្តើរ បម្រុងនឹងឡើងកាន់​ប្រាសាទ ដាក់ខាងក្រោមប្រាសាទនោះឯង ពួកជនសួរបុរសនោះយ៉ាងនេះថា ម្នាលបុរសដ៏ចម្រើន អ្នកធ្វើជណ្តើរបម្រុងនឹងឡើងកាន់ប្រាសាទណា អ្នកស្គាល់​ប្រាសាទនោះថា នៅក្នុងទិសខាងកើត ឬទិសខាងត្បូង ទិសខាងលិច ឬទិស​ខាង​ជើង ជាប្រាសាទខ្ពស់ទាប ឬយ៉ាងកណ្តាលដូច្នេះ​​​​ដែរឬ ។ បើបុរសនោះ​ប្រាប់​ពួកជនយ៉ាងនេះថា ម្នាលអ្នកទាំងឡាយដ៏មានអាយុ ខ្ញុំធ្វើជណ្តើរបម្រុង​នឹង​ឡើង​កាន់ប្រាសាទណា ដាក់ខាងក្រោមប្រាសាទនោះឯង ។ ម្នាលបោដ្ឋបាទ អ្នកសំគាល់នូវសេចក្តីនោះថាដូចម្តេច កាលបើហេតុយ៉ាងនេះមាន​ហើយ សំដីរបស់បុរសនោះ ប្រកបដោយសេចក្តីអស្ចារ្យដែរឬ ។ បពិត្រព្រះអង្គ​ដ៏​ចម្រើន កាលបើហេតុយ៉ាងនេះមានហើយ សំដីរបស់បុរសនោះ ប្រកបដោយ​សេចក្តីអស្ចារ្យ​ដោយ​ពិត ។ ម្នាលបោដ្ឋបាទ បើពួកដទៃសួរពួកយើងយ៉ាងនេះ​ថា ម្នាលអ្នកទាំងឡាយមានអាយុ ចុះការបាននូវឱឡារិកអត្តភាពនោះ តើដូច​ម្តេច ។បេ។ ម្នាលអ្នកទាំងឡាយមានអាយុ ចុះការបាននូវមនោមយ​អត្តភាព​នោះ​តើដូចម្តេច។ ម្នាលអ្នកទាំងឡាយមានអាយុ អ្នកទាំងឡាយ​សំដែង​ធម៌ថា កាលបើអ្នកទាំងឡាយប្រតិបត្តិតាមហើយ សង្កិលេសិកធម៌ទាំង​ឡាយ នឹង​សាប​​សូន្យទៅ វោទានិយធម៌ទាំងឡាយនឹងចម្រើនដុះដាលឡើង អ្នក​ទាំង​ឡាយ​​នឹងធ្វើឲ្យជាក់ច្បាស់ ដោយបញ្ញាដ៏ឧត្តមដោយខ្លួនឯង នឹងបាន​ដល់​នូវភាវៈពេញលេញនិងភាវៈធំទូលាយនៃមគ្គបញ្ញានិងផលបញ្ញា ក្នុង​បច្ចុប្បន្ន សម្រេចឥរិយាបថនៅដូច្នេះ ដើម្បីលះបង់នូវការបាននូវ​អរូបអត្ត​ភាពណា ការបាននូវអរូបអត្តភាពនោះតើដូចម្តេច ។ យើងកាលដែលជន​ទាំង​នោះ សួរយ៉ាងនេះហើយ គប្បីព្យាករយ៉ាងនេះថា ម្នាលអ្នកទាំងឡាយ​មាន​អាយុ ការបាននូវអរូបអត្តភាពនោះ គឺសត្វដែលមិនមានរូប សម្រេចដោយ​សញ្ញានេះឯង ។បេ។ ម្នាលបោដ្ឋបាទ អ្នកសំគាល់នូវសេចក្តីនេះថា ដូចម្តេច កាលបើហេតុយ៉ាង​នេះមានហើយ ភាសិត (របស់តថាគត) ប្រកបដោយ​សេចក្តី​អស្ចារ្យដែរឬ ។ បពិត្រព្រះអង្គដ៏ចម្រើន កាលបើហេតុយ៉ាងនេះមានហើយ ភាសិតរបស់ព្រះអង្គ ប្រកបដោយសេចក្តីអស្ចារ្យដោយពិត ។</p>
        <p><a class='ref km' id='km111' href='#km111'>១១១</a>កាលព្រះមានព្រះភាគ ទ្រង់ត្រាស់យ៉ាងនេះហើយ ចិត្តហត្ថិ​សារីបុត្ត ក៏ក្រាបទូលសួរចំពោះព្រះមានព្រះភាគដូច្នេះថា បពិត្រព្រះអង្គដ៏​ចម្រើន ការបាននូវឱឡារិកអត្តភាពក្នុងសម័យណា (របស់សត្វណា) សម័យ​នោះ ការបាននូវមនោមយអត្តភាព ការបាននូវអរូបអត្តភាពរបស់សត្វនោះ ក៏​ទទេ​សោះ​សូន្យ គឺខានបាន ក្នុងសម័យនោះ បានត្រឹមតែឱឡារិកអត្តភាព​ប៉ុណ្ណោះ​​ឬ បពិត្រព្រះអង្គដ៏ចម្រើន ការបាននូវមនោមយអត្តភាព​ក្នុង​សម័យ​ណា (របស់សត្វណា) សម័យនោះ ការបាននូវឱឡារិកអត្តភាព ការបាន​នូវ​អរូបអត្តភាពរបស់សត្វនោះក៏ទទេសោះសូន្យ ក្នុងសម័យនោះ បានត្រឹមតែ​មនោមយអត្តភាពប៉ុណ្ណោះឬ បពិត្រព្រះអង្គដ៏ចម្រើន ការបាននូវអរូប​អត្តភាព​ក្នុងសម័យណា (របស់សត្វណា) សម័យនោះ ការបាននូវឱឡារិកអត្តភាព ការបាននូវមនោមយអត្តភាពរបស់សត្វនោះទទេសោះសូន្យ ក្នុងសម័យនោះ បានត្រឹមតែអរូបអត្តភាពប៉ុណ្ណោះឬ ។ ព្រះមានព្រះភាគទ្រង់ត្រាស់ថា ម្នាល​ចិត្តៈ ការបាននូវឱឡារិកអត្តភាព ក្នុងសម័យណា សម័យនោះ រមែងមិន​ដល់​នូវ​ការរាប់ថា បាននូវមនោមយអត្តភាព ទាំងមិនដល់នូវការរាប់ថាបាននូវអរូប​អត្តភាពក្នុងសម័យនោះ ដល់នូវការរាប់ថា បានត្រឹមតែឱឡារិកអត្តភាព​ប៉ុណ្ណោះ ម្នាលចិត្តៈ ការបាននូវមនោមយអត្តភាព ក្នុងសម័យណា សម័យ​នោះ រមែងមិនដល់នូវការរាប់ថា បាននូវឱឡារិកអត្តភាព ទាំងមិនដល់នូវ​ការ​រាប់ថា បាននូវអរូបអត្តភាពទេ ក្នុងសម័យនោះដល់នូវការរាប់ថា បានត្រឹមតែ​មនោមយអត្តភាពប៉ុណ្ណោះ ម្នាលចិត្តៈ ការបាននូវអរូបអត្តភាព ក្នុងសម័យ​ណា សម័យនោះ រមែងមិនដល់នូវការរាប់ថា បាននូវឱឡារិកអត្តភាព ទាំងមិន​ដល់​នូវ​ការ​រាប់ថា បាននូវមនោមយអត្តភាពទេ ក្នុងសម័យនោះ ដល់នូវការ​រាប់​ថា បានត្រឹមតែអរូបអត្តភាពប៉ុណ្ណោះ ។</p>
        <p><a class='ref km' id='km112' href='#km112'>១១២</a>ម្នាលចិត្តៈ បើជនទាំងឡាយសួរអ្នកយ៉ាងនេះថា អ្នកធ្លាប់កើតក្នុង​អតីតកាល អ្នកមិនមែនជាមិនធ្លាប់កើតទេ អ្នកនឹងកើតក្នុងអនាគតកាល អ្នក​មិន​មែនជាមិនកើតទេ អ្នកកើតក្នុងកាលឥឡូវនេះ អ្នកមិនមែនជាមិនកើតទេឬ ។ ម្នាលចិត្តៈ កាលបើគេសួរយ៉ាងនេះហើយ អ្នកគប្បីដោះស្រាយដូចម្តេច ។ បពិត្រ​ព្រះអង្គដ៏ចម្រើន បើជនទាំងឡាយ សួរខ្ញុំព្រះអង្គយ៉ាងនេះថា អ្នកធ្លាប់​កើត​ក្នុងអតីតកាល អ្នកមិនមែនជាមិនធ្លាប់កើតទេ អ្នកនឹងកើតក្នុងអនាគត​កាល អ្នកមិនមែនជានឹងមិនកើតទេ អ្នកកើតក្នុងកាលឥឡូវនេះ អ្នកមិនមែនជា​មិន​កើតទេឬ បពិត្រព្រះអង្គដ៏ចម្រើន កាលបើគេសួរយ៉ាងនេះហើយ ខ្ញុំព្រះអង្គ គប្បីដោះស្រាយយ៉ាងនេះថា ខ្ញុំធ្លាប់កើតក្នុងអតីតកាល ខ្ញុំមិនមែនជាមិន​ធ្លាប់​កើតទេ ខ្ញុំនឹងកើតក្នុងអនាគតកាល ខ្ញុំមិនមែនជានឹងមិនកើតទេ ខ្ញុំកើតក្នុង​កាល​ឥឡូវនេះ ខ្ញុំមិនមែនជាមិនកើតទេ បពិត្រព្រះអង្គដ៏ចម្រើន កាលបើគេ​សួរ​យ៉ាង​នេះហើយ ខ្ញុំព្រះអង្គគប្បីដោះស្រាយយ៉ាងនេះឯង ។</p>
        <p><a class='ref km' id='km113' href='#km113'>១១៣</a>ម្នាលចិត្តៈ បើជនទាំងឡាយ សួរអ្នកយ៉ាងនេះថា ការបាន​នូវ​អតីត​អត្តភាព​ណា របស់អ្នក ការបាននូវអត្តភាពនោះ របស់អ្នកជាសភាវៈពិត ចំណែកអនាគតនិងបច្ចុប្បន្ន ជាការសូន្យទទេ ការបាននូវអនាគតអត្តភាព​ណា របស់អ្នក ការបាននូវអត្តភាពនោះ របស់អ្នកជាសភាវៈពិត ចំណែកអតីតនិងបច្ចុប្បន្ន ជាការសោះសូន្យទទេ ការបាននូវបច្ចុប្បន្នអត្តភាពណា របស់អ្នក​ក្នុង​កាលឥឡូវនេះ ការបាននូវអត្តភាពនោះ របស់អ្នកជាសភាវៈពិត ឯអតីតនិងអនាគត ជាការសោះសូន្យទទេឬ ម្នាលចិត្តៈ កាលដែលគេ​សួរយ៉ាង​នេះ​ហើយ តើអ្នកគប្បីដោះស្រាយដូចម្តេច ។ បពិត្រព្រះអង្គដ៏ចម្រើន បើជន​ទាំង​ឡាយ សួរខ្ញុំព្រះអង្គយ៉ាងនេះថា ការបាននូវអតីតអត្តភាពណា របស់អ្នក ការបាននូវអត្តភាពនោះ របស់អ្នកជាសភាវៈពិត ចំណែកអនាគតនិងបច្ចុប្បន្ន ជាការសោះសូន្យទទេ ការបាននូវអនាគតអត្តភាពណា របស់អ្នក ការបាននូវ​អត្តភាព​នោះ របស់អ្នកជាសភាវៈពិត ចំណែកអតីតនិងបច្ចុប្បន្ន ជាការសោះ​សូន្យ​ទទេ ការបាននូវបច្ចុប្បន្នអត្តភាពណា របស់អ្នកក្នុងកាលឥឡូវនេះ ការ​បាន​នូវ​អត្តភាពនោះរបស់អ្នកជាសភាវៈពិត ឯអតីតនិងអនាគត ជាការសោះ​សូន្យទទេឬ ។ បពិត្រព្រះអង្គដ៏ចម្រើន កាលដែលគេសួរយ៉ាងនេះហើយ ខ្ញុំ​ព្រះអង្គគប្បីដោះស្រាយយ៉ាងនេះថា ការបាននូវអតីតអត្តភាពណារបស់ខ្ញុំ ការបាននូវអត្តភាពនោះ របស់ខ្ញុំជាសភាវៈពិត ក្នុងសម័យនោះ ចំណែក​អនាគតនិងបច្ចុប្បន្ន ជាការសោះសូន្យទទេ ការបាននូវអនាគតអត្តភាពណារបស់ខ្ញុំ ការបាននូវអត្តភាពនោះ របស់ខ្ញុំជាសភាវៈពិតក្នុងសម័យនោះ ចំណែក​អតីតនិងបច្ចុប្បន្ន ជាការសោះសូន្យទទេ ការបាននូវបច្ចុប្បន្ន​អត្តភាព​ របស់ខ្ញុំក្នុងកាលឥឡូវនេះ ការបាននូវអត្តភាពនោះ របស់ខ្ញុំជាសភាវៈ​ពិត ឯអតីតនិងអនាគត ជាការសោះសូន្យទទេ បពិត្រព្រះអង្គដ៏ចម្រើន កាល​ដែលគេសួរយ៉ាងនេះហើយ ខ្ញុំព្រះអង្គ គប្បីដោះស្រាយយ៉ាងនេះឯង ។</p>
        <p><a class='ref km' id='km114' href='#km114'>១១៤</a>ម្នាលចិត្តៈ យ៉ាងនោះឯងហើយ ការបាននូវឱឡារិកអត្តភាពក្នុងសម័យ​ណា សម័យនោះ មិនដល់នូវការរាប់ថា បាននូវមនោមយអត្តភាព ទាំងមិនដល់នូវការរាប់ថា បាននូវអរូបអត្តភាព ក្នុងសម័យនោះ ដល់នូវការ​រាប់ថា បានត្រឹមតែឱឡារិកអត្តភាពប៉ុណ្ណោះ ម្នាលចិត្តៈ ការបាននូវមនោមយ​អត្តភាព ។បេ។ ម្នាលចិត្តៈ ការបាននូវអរូបអត្តភាពក្នុងសម័យណា សម័យ​នោះក៏មិនដល់នូវការរាប់ថា បាននូវឱឡារិកអត្តភាព ទាំងមិនដល់នូវ​ការ​រាប់ថា បាននូវមនោមយអត្តភាពទេ ក្នុងសម័យនោះដល់នូវការរាប់ថា បាន​ត្រឹមតែអរូបអត្តភាពប៉ុណ្ណោះ ។ ម្នាលចិត្តៈ ប្រៀបដូចទឹកដោះស្រស់ (កើត) អំពីមេគោ ទឹកដោះជូរ (កើត) អំពីទឹកដោះស្រស់ ទឹកដោះខាប់ (កើត) អំពី​ទឹកដោះជូរ ទឹកដោះរាវ (កើត) អំពីទឹកដោះខាប់ ទឹកដោះថ្លា (កើត) អំពីទឹក​ដោះរាវ ទឹកដោះស្រស់មានក្នុងសម័យណា សម័យនោះ មិនដល់នូវការ​រាប់​ថា ទឹកដោះជូរ មិនដល់នូវការរាប់ថា ទឹកដោះខាប់ មិនដល់នូវការរាប់ថា ទឹក​ដោះ​រាវ មិនដល់នូវការរាប់ថា ទឹកដោះថ្លា ដល់នូវការរាប់ថាត្រឹមតែទឹក​ដោះ​ស្រស់​ប៉ុណ្ណោះ ។ សម័យណា ជាទឹកដោះជូរ ។ ជាទឹកដោះខាប់ ។ ជាទឹក​ដោះរាវ។ ជាទឹកដោះថ្លា សម័យនោះមិនដល់នូវការរាប់ថាទឹកដោះស្រស់ មិន​ដល់​នូវ​ការរាប់ថាទឹកដោះជូរ មិនដល់នូវការរាប់ថាទឹកដោះខាប់ មិន​ដល់​នូវ​ការរាប់ថាទឹកដោះរាវ ក្នុងសម័យនោះដល់នូវការរាប់ត្រឹមតែថាទឹក​ដោះ​ថ្លា​ប៉ុណ្ណោះ ។ ម្នាលចិត្តៈ ការបាននូវឱឡារិកអត្តភាព ក្នុងសម័យណា សម័យ​នោះមិនដល់នូវការរាប់ថា បាននូវមនោមយអត្តភាព មិនដល់នូវការរាប់ថា បាន​នូវ​អរូបអត្តភាពទេ ក្នុងសម័យនោះ ដល់នូវការរាប់ថាបានត្រឹមតែ​ឱឡារិក​អត្តភាពប៉ុណ្ណោះ ។ ម្នាលចិត្តៈ ការបាននូវមនោមយអត្តភាព ។បេ។ ការបាន​នូវ​អរូបអត្តភាព ក្នុងសម័យណា សម័យនោះមិនដល់នូវការរាប់ថា បាននូវ​ឱឡារិកអត្តភាព មិនដល់នូវការរាប់ថា បាននូវមនោមយអត្តភាពទេ ក្នុង​សម័យ​នោះ ដល់នូវការរាប់ថាបានត្រឹមតែអរូបអត្តភាពប៉ុណ្ណោះ ក៏យ៉ាងនោះ​ឯង ។ ម្នាលចិត្តៈ សំដីទាំងនេះឯង ជាឈ្មោះសម្រាប់លោក ជាភាសា​សម្រាប់​លោក ជាវោហាររបស់លោក ជាបញ្ញត្តិក្នុងលោក តថាគតរមែងពោល​ដែរ តែ​មិនប៉ះពាល់ដោយសេចក្តីប្រកាន់ទេ ។</p>
        <p><a class='ref km' id='km115' href='#km115'>១១៥</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ បោដ្ឋបាទ​បរិព្វា​ជក ក្រាបទូលព្រះមានព្រះភាគយ៉ាងនេះថា បពិត្រព្រះអង្គ​ដ៏ចម្រើន ពីរោះណាស់ បពិត្រព្រះអង្គដ៏ចម្រើន ពីរោះណាស់ ។បេ។ សូមព្រះមានព្រះភាគ ទ្រង់ចាំទុកនូវខ្ញុំព្រះអង្គថាជាឧបាសក អ្នកដល់សរណៈស្មើដោយ​ជីវិត ចាប់ដើមតាំងពីថ្ងៃនេះទៅ ។ ចំណែកខាងចិត្តហត្ថិសារីបុត្ត ក្រាបទូល​ ព្រះមាន​ព្រះភាគយ៉ាងនេះថា បពិត្រព្រះអង្គដ៏ចម្រើន ពីរោះណាស់ បពិត្រ​ព្រះអង្គ​ដ៏ចម្រើន ពីរោះណាស់ បពិត្រព្រះអង្គដ៏ចម្រើន ប្រៀបដូចគេបើក​នូវ​របស់ដែលកំបាំង ។បេ។ ទ្រោលបំភ្លឺប្រទីបដោយគិតថា មនុស្សមានភ្នែកភ្លឺ នឹងឃើញរូបទាំងឡាយបាន ធម៌ដែលព្រះមានព្រះភាគ ទ្រង់ប្រកាសដោយ​អនេកបរិយាយ ក៏យ៉ាងនេះឯង បពិត្រព្រះអង្គដ៏ចម្រើន ខ្ញុំព្រះអង្គសូមដល់នូវ ​ព្រះមានព្រះភាគ​ផង ព្រះធម៌ផង ព្រះភិក្ខុសង្ឃផង ជាសរណៈ បពិត្រព្រះអង្គ​ដ៏ចម្រើនខ្ញុំព្រះអង្គគួរបានបព្វជ្ជា គួរបានឧបសម្បទាក្នុងសំណាក់នៃ​ព្រះមាន​​ព្រះភាគ ។ ចិត្តហត្ថិសារីបុត្តក៏បាននូវបព្វជ្ជា បាននូវឧបសម្បទាក្នុង​សំណាក់នៃព្រះមានព្រះភាគ ។ ចិត្តហត្ថិសារីបុត្តដ៏មានអាយុ បានឧបសម្បទា មិនយូរប៉ុន្មាន ក៏ដោះខ្លួនចេញចាកពួក ជាបុគ្គលតែម្នាក់ឯង ឥតមានសេចក្តី​ប្រមាទឡើយ ព្យាយាមដុតកិលេស បញ្ជូនចិត្តឲ្យបែរទៅកាន់ (ព្រះនិព្វាន) ពួក​កុលបុត្រដែលចេញចាកផ្ទះ ហើយចូលទៅកាន់ផ្នួសដោយប្រពៃ ដើម្បីអនុត្តរ​ធម៌​ណា ក៏បានធ្វើឲ្យជាក់ច្បាស់ ដោយបញ្ញាដ៏ឧត្តមដោយខ្លួនឯង នូវអនុត្តរ​ធម៌​នោះ ជាទីបំផុតនៃមគ្គព្រហ្មចរិយៈ ក្នុងបច្ចុប្បន្ន មិនយូរប៉ុន្មាន សម្រេច​សម្រាន្ត​នៅ ដោយឥរិយាបថទាំង ៤ បានដឹងច្បាស់ថា ជាតិរបស់អាត្មាអញ អស់ហើយ មគ្គព្រហ្មចរិយធម៌ អាត្មាអញ ក៏បានអប់រំហើយ សោឡសកិច្ច អាត្មា​អញ ក៏បានធ្វើរួចហើយ កិច្ចដទៃក្រៅពីនេះទៅទៀតគ្មានឡើយ ។ បណ្តា​ព្រះអរហន្តទាំង​ឡាយ ព្រះចិត្តហត្ថិសារីបុត្តមានអាយុ ជាព្រះអរហន្តមួយ​អង្គ​ដែរ ។</p>
        <p>ចប់ បោដ្ឋបាទសូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>