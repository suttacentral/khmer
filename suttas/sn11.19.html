<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.19' lang='km'>
        <header>
            <ul>
            </ul>
            <h1>ទុតិយ​សក្ក​នមស្ស​សូត្រ ទី ៩</h1>
        </header>
        <p><a class='ref km' id='km412' href='#km412'>៤១២</a>សាវត្ថី​និទាន។ ម្នាល​ភិក្ខុ​ទាំងឡាយ កាល​ពី​ព្រេងនាយ សក្កទេវានមិន្ទ បាន​ហៅ​មាតលិសង្គាហក​ទេវបុត្ត​មក​ប្រាប់​ថា ម្នាល​មាតលិ​សំឡាញ់ ចូរ​អ្នក​ទឹម​រថ​អាជានេយ្យ ដែល​ទឹម​សេះ​មួយ​ពាន់ យើង​នឹង​ទៅ​កាន់​ឧយ្យាន​ភូមិ ដើម្បី​មើល​ទី​ដ៏​សប្បាយ។ ម្នាល​ភិក្ខុ​ទាំងឡាយ មាតលិសង្គា​​​ហក​​​​ទេវបុត្ត ទទួល​ស្ដាប់​សក្កទេវានមិន្ទ​ថា ព្រះករុណា​ថ្លៃ​វិសេស សូម​ព្រះអង្គ​មាន​សេចក្ដី​ចម្រើនហើយ​ទឹម​រថ​អាជានេយ្យ ដែល​ទឹម​សេះ​មួយ​ពាន់ ហើយ​ក្រាប​ទូល​ដល់​សក្កទេវានមិន្ទ​ថា បពិត្រ​ព្រះអង្គ​អ្នក​និទ៌ុក្ខ រថ​អាជានេយ្យ ដែល​ទឹម​សេះ​មួយ​ពាន់ ខ្ញុំ​ព្រះអង្គ​បាន​ទឹម​បម្រុង​ព្រះអង្គ​ហើយ សូម​ព្រះអង្គ​សំគាល់​នូវ​កាល​គួរ​នឹង​ស្ដេច​ទៅ​ឥឡូវ​នេះ​ចុះ។ ម្នាល​ភិក្ខុ​ទាំងឡាយ លំដាប់​នោះ​ឯង សក្កទេវានមិន្ទ កាល​យាង​ចុះ​ចាក​វេជយន្ត​ប្រាសាទ ក៏​ធ្វើ​អញ្ជលី​នមស្ការ​ព្រះមានព្រះភាគ។</p>
        <p><a class='ref km' id='km413' href='#km413'>៤១៣</a>ម្នាល​ភិក្ខុ​ទាំងឡាយ គ្រា​នោះ​ឯង មាតលិសង្គាហក​ទេវបុត្ត បាន​ពោល​នឹង​សក្កទេវានមិន្ទ ដោយ​គាថា ថា</p>
        <p>បពិត្រ​វាសវៈ សេចក្ដី​ពិត​ថា ពួក​ទេវតា​និង​មនុស្ស តែង​នមស្ការ​ចំពោះ​ព្រះអង្គ បពិត្រ​សក្កទេវរាជ កាលបើ​យ៉ាង​នេះ ទ្រង់​នឹង​នមស្ការ ចំពោះ​អ្នក​ណា អ្នក​នោះ​ជា​បុគ្គល​គួរ​គេ​បូជា តើ​ជា​អ្នក​ណា។</p>
        <p><a class='ref km' id='km414' href='#km414'>៤១៤</a>សក្កទេវរាជ​ត្រាស់​ថា ម្នាល​មាតលិ ក្នុង​លោក​នេះ ព្រះ​សាស្តា​អង្គ​ណា ជា​សម្មាសម្ពុទ្ធ ខ្ញុំ​នមស្ការ​ចំពោះ​ ព្រះ​សាស្ដា​អង្គ​នោះ ដែល​មាន​ព្រះនាម​មិន​ថោកទាប ក្នុង​លោក​នេះ ព្រម​ទាំង​ទេវលោក ពួក​បុគ្គល​ណា​កម្ចាត់​បង់​រាគៈ ទោសៈ និង​អវិជ្ជា អស់​អាសវៈ​ហើយ ជា​ព្រះ​អរហន្ត ម្នាល​មាតលិ ខ្ញុំ​នមស្ការ ចំពោះ​ពួក​បុគ្គល​នោះ ពួក​បុគ្គល​ណា បន្ទោបង់​រាគៈ​និង​ទោសៈ កន្លង​បង់​នូវ​អវិជ្ជា ជា​សេក្ខ​បុគ្គល ជា​អ្នក​ត្រេកអរ ក្នុង​កិរិយា​កម្ចាត់​បង់​នូវ​វដ្តៈ ជា​អ្នក​មិន​ប្រមាទ សិក្សា​រឿយៗ (ក្នុង​អរិយ​វិន័យ) ម្នាល​មាតលិ ខ្ញុំ​នមស្ការ ចំពោះ​ពួក​បុគ្គល​នោះ។</p>
        <p><a class='ref km' id='km415' href='#km415'>៤១៥</a>មាតលិ​តប​ថា បពិត្រ​សក្កទេវរាជ សេចក្ដី​ពិត​ថា ទ្រង់​នមស្ការ ចំពោះ​ពួក​បុគ្គល​ណា ពួក​បុគ្គល​នោះ​ប្រសើរ​បំផុត​ក្នុង​លោក បពិត្រ​វាសវៈ ទ្រង់​នមស្ការ ចំពោះ​បុគ្គល​ណា ខ្ញុំ​ព្រះអង្គ​ក៏​នមស្ការ ចំពោះ​បុគ្គល​នោះ​ដែរ។</p>
        <p><a class='ref km' id='km416' href='#km416'>៤១៦</a>លុះ​មឃវ​ទេវរាជ ព្រះនាម​សុជម្បតិ ជា​ប្រធាន​របស់​ទេវតា ពោល​គាថា​នេះ​ហើយ ក៏​នមស្ការ ចំពោះ​ព្រះមានព្រះភាគ ហើយ​ទ្រង់​ឡើង​គង់​លើ​រថ​ទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>