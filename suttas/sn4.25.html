<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.25' lang='km'>
        <header>
            <ul>
            </ul>
            <h1>មារធីតុសូត្រទី ៥</h1>
        </header>
        <p><a class='ref km' id='km509' href='#km509'>៥០៩</a>គ្រានោះឯង ធីតារបស់មារឈ្មោះនាងតណ្ហា ១ អរតី ១ រាគា ១ នាំគ្នា​ចូល​​ទៅរកមារមានចិត្តបាប លុះចុះទៅដល់ ក៏ពោលនឹងមារមានចិត្ដបាប ដោយគាថា​ដូច្នេះថា</p>
        <p>បពិត្របិតា ព្រះអង្គតូចចិត្តដោយហេតុអ្វី ព្រះអង្គសោកស្តាយបុរសណា ហ្ន៎ យើង​​​ខ្ញុំម្ចាស់នឹងចងបុរសនោះ ដោយ អន្ទាក់គឺរាគាហើយនាំមក ដូចជា បុគ្គល​ចងដំរីព្រៃ បុរសនោះនឹងលុះក្នុងអំណាច របស់ព្រះអង្គ ។</p>
        <p><a class='ref km' id='km510' href='#km510'>៥១០</a>មារតបថា ព្រះសុគតជាព្រះអរហន្តក្នុងលោក មិនងាយនឹងនាំមក ដោយរាគៈបានឡើយ លោកកន្លងនូវវដ្ដៈជាទីតាំងនៃមាររួចហើយ ព្រោះហេតុ​នោះ ទើបអញសោកស្តាយក្រៃលែង ។</p>
        <p><a class='ref km' id='km511' href='#km511'>៥១១</a>លំដាប់នោះ ធីតារបស់មារឈ្មោះនាងតណ្ហា ១ អរតី ១ រាគា ១ បាននាំ​គ្នាចូលទៅរកព្រះមានព្រះភាគ លុះចូលទៅដល់ហើយ បានក្រាបបង្គំទូលព្រះមាន​ព្រះ​ភាគ ដូច្នេះថា បពិត្រសមណៈ យើងទាំងឡាយសូមបម្រើបាទាព្រះអង្គ ។ គ្រានោះឯង ព្រះ​មាន​​ព្រះភាគ មិនបានធ្វើទុកក្នុងព្រះហឫទ័យឡើយ ព្រោះព្រះអង្គមានព្រះហឫទ័យ ចុះស៊ប់ក្នុងព្រះនិព្វានដ៏ប្រសើរ ជាទីអស់ទៅនៃឧបធិហើយ ។ </p>
        <p><a class='ref km' id='km512' href='#km512'>៥១២</a>គ្រានោះឯង ធីតារបស់មារឈ្មោះនាងតណ្ហា ១ អរតី ១ រាគា ១ គេច​ចេញ ទៅក្នុងទីដ៏សមគួរ ហើយក៏គិតព្រមគ្នាយ៉ាងនេះថា សេចក្តីប្រាថ្នារបស់​បុរសទាំង​ឡាយផ្សេងៗ គ្នា បើដូច្នោះ គួរពួកយើងនិមិ្មត្តនូវវណ្ណៈនៃនាងកុមារីមួយរយ ក្នុងមួយៗ ធ្វើឲ្យបែកទៅជាមានវណ្ណៈមួយរយៗ នាក់ ។ ទើបធីតារបស់មារឈ្មោះនាងតណ្ហា ១ អរតី ១ រាគា ១ នាំគ្នានិមិ្មត នូវវណ្ណៈនៃកុមារីមួយរយក្នុងមួយៗ ធ្វើឲ្យបែកទៅជា មាន​វណ្ណៈ​មួយរយៗ នាក់ ហើយចូលទៅរកព្រះមានព្រះភាគ លុះចូលទៅដល់ហើយ ក្រាប​បង្គំ​ទូលព្រះមានព្រះភាគ ដូច្នេះថា បពិត្រសមណៈ យើងទាំងឡាយ សូមបម្រើ​បាទា​របស់​ព្រះអង្គ ។ ព្រះមានព្រះភាគ មិនបានធ្វើទុកក្នុងព្រះហឫទ័យនឹង ពាក្យនោះឡើយ ព្រោះព្រះអង្គមានព្រះហឫទ័យ ចុះស៊ប់ក្នុងព្រះនិព្វានដ៏ប្រសើរ ជាទីអស់ទៅនៃ​ឧបធិ​ហើយ ។</p>
        <p><a class='ref km' id='km513' href='#km513'>៥១៣</a>គ្រានោះឯង ធីតារបស់មារឈ្មោះនាងតណ្ហា ១ អរតី ១ រាគា ១ គេចចេញ ទៅក្នុងទីសមគួរ ហើយគិតព្រមគ្នាយ៉ាងនេះថា សេចក្តីប្រាថ្នា​របស់បុរស​ទាំងឡាយផ្សេងៗ គ្នា បើដូច្នោះ គួរពួកយើងនិម្មិតនូវវណ្ណៈស្រីមិនសម្រាលមួយរយ ក្នុងមួយៗធ្វើ ឲ្យបែកទៅជាមានវណ្ណៈមួយរយៗ នាក់ ។ ធីតារបស់មារ ឈ្មោះនាងតណ្ហា ១ អរតី ១ រាគា ១ និម្មិតនូវវណ្ណៈ ស្រីមិនសម្រាលមួយរយ ក្នុងមួយៗ ធ្វើឲ្យបែកទៅជាមានវណ្ណៈមួយរយ ៗ នាក់ ចូលទៅរកព្រះមានព្រះភាគ លុះចូលទៅដល់ហើយ ក៏ក្រាបបង្គំទូលព្រះមានព្រះភាគ ដូច្នេះថា បពិត្រសមណៈ យើងទាំងឡាយ សូមបម្រើបាទាព្រះអង្គ ។ ព្រះមានព្រះភាគ មិនបានធ្វើទុកក្នុងព្រះហឫទ័យនឹងពាក្យនោះឡើយ ព្រោះព្រះអង្គមានព្រះហឫទ័យ ចុះស៊ប់ក្នុងព្រះនិព្វានដ៏ប្រសើរ ជាទីអស់ទៅនៃឧបធិហើយ ។</p>
        <p><a class='ref km' id='km514' href='#km514'>៥១៤</a>លំដាប់នោះ ធីតារបស់មារឈ្មោះនាងតណ្ហា ១ អរតី ១ រាគា ១ គេចចេញ ទៅក្នុងទីដ៏សមគួរ ទើបគិតព្រមគ្នាយ៉ាងនេះថា សេចក្តីប្រាថ្នា​របស់បុរស​ទាំងឡាយផ្សេងៗ គ្នា បើដូច្នោះ គួរតែពួកយើងនិម្មិតនូវវណ្ណៈ ស្រីមួយរយដែលទើប​សម្រាល​ម្តង ក្នុងមួយៗ ធ្វើឲ្យបែកទៅជាមានវណ្ណៈមួយរយៗ នាក់ ។ គ្រានោះឯង នាង​តណ្ហា ១ ។ បេ ។ និម្មិតនូវវណ្ណៈស្រីមួយរយ ដែលទើបសម្រាលម្ដង ចូលទៅរក​ព្រះមាន​ព្រះភាគ ។ បេ ។ ព្រោះព្រះអង្គមាន ព្រះហឫទ័យ ចុះស៊ប់ក្នុងព្រះនិព្វានដ៏ប្រសើរ ជាទី​អស់​ទៅនៃឧបធិ ហើយ ។</p>
        <p><a class='ref km' id='km515' href='#km515'>៥១៥</a>លំដាប់នោះនាងតណ្ហា១ ។ បេ ។ និម្មិតនូវវណ្ណៈស្រីមួយរយ ដែល​សម្រាល អស់វារៈពីរម្ដង ចូលទៅរកព្រះមានព្រះភាគ ។ បេ ។ ព្រោះព្រះអង្គមានព្រះ​ហឫទ័យ ចុះស៊ប់ក្នុងព្រះនិព្វានដ៏ប្រសើរ ជាទីអស់ទៅនៃឧបធិហើយ ។</p>
        <p><a class='ref km' id='km516' href='#km516'>៥១៦</a>លំដាប់នោះនាងតណ្ហា១ ។ បេ ។ ពួកនិម្មិតនូវវណ្ណៈស្រីមួយរយមានវ័យជាកណ្តាល គ្រានោះឯង នាងតណ្ហា ១ ។ បេ ។ ក៏និម្មិតនូវវណ្ណៈស្រីមួយរយមានវ័យ ជាកណ្តាល ចូលទៅរកព្រះមានព្រះភាគ ។ បេ ។ ព្រោះព្រះអង្គមាន ព្រះហឫទ័យ ចុះស៊ប់ ក្នុងព្រះនិព្វានដ៏ប្រសើរ ជាទីអស់ទៅនៃឧបធិហើយ ។</p>
        <p><a class='ref km' id='km517' href='#km517'>៥១៧</a>លំដាប់នោះ នាងតណ្ហា ១ ។ បេ ។ ពួកនិម្មិតនូវវណ្ណៈស្រីចាស់មួយរយ ។ ទើបនាងតណ្ហា ១ ។ បេ ។ និម្មិតនូវវណ្ណៈស្រីចាស់មួយរយ ចូលទៅរកព្រះមានព្រះភាគ ។ បេ ។ ព្រោះព្រះអង្គមានព្រះហឫទ័យ ចុះស៊ប់ក្នុងព្រះនិព្វានដ៏ប្រសើរ ជាទីអស់ទៅនៃ​ឧបធិហើយ ។</p>
        <p><a class='ref km' id='km518' href='#km518'>៥១៨</a>លំដាប់នោះ ធីតារបស់មារឈ្មោះនាងតណ្ហា ១ អរតី ១ រាគា ១ គេច​ចេញ ទៅក្នុងទីសមគួរ ហើយពោលដូច្នេះថា ឮថាបិតារបស់យើង បានពោលពិតមែនថា</p>
        <p>ព្រះសុគត ជាព្រះអរហន្តក្នុងលោក មិនងាយនឹងនាំមកដោយរាគៈបានឡើយ ព្រះ​អង្គ​កន្លងវដ្ដៈ ជាទីតាំងនៃមាររួចហើយ ព្រោះហេតុទើបអញសោកស្ដាយក្រៃ​លែង ។</p>
        <p>ព្រោះថាពួកយើង ព្យាយាម (ធ្វើ) សមណៈឬព្រាហ្មណ៍ណា ដែលមានរាគៈ មិនទាន់ប្រាសនៅឡើយ ដោយសេចក្តីព្យាយាមនេះ ហឫទ័យរបស់សមណព្រាហ្មណ៍នោះ គប្បីបែក ឬឈាមដ៏ក្ដៅ គប្បីខ្ពុរចេញអំពីមាត់ ឬដល់នូវសេចក្តីឆ្កួត ពុំនោះរាយមាយចិត្ត ដូច​យ៉ាងដើមបបុសមានពណ៌ខៀវដែលបុគ្គលដកចេញ តែងស្វិតស្រពោនក្រៀមទៅ យ៉ាង​ណា សមណព្រាហ្មណ៍នោះ គប្បីស្វិតស្រពោនក្រៀមទៅ ដូច្នោះដែរ ។ លំដាប់នោះ ធីតា​​របស់មារឈ្មោះនាងតណ្ហា ១ អរតី ១ រាគា ១ បាននាំគ្នាចូលទៅរកព្រះមានព្រះ​ភាគ​ លុះចូលទៅដល់ហើយ ក៏ឈរក្នុងទីដ៏សមគួរ ។</p>
        <p><a class='ref km' id='km519' href='#km519'>៥១៩</a>លុះមារធីតារបស់ឈ្មោះនាងតណ្ហា ឈរនៅក្នុងទីដ៏សមគួរហើយ បានពោលនឹងព្រះមានព្រះភាគ ដោយគាថាដូច្នេះថា</p>
        <p>ព្រះអង្គ មានសេចក្ដីសោកគ្របសង្កត់ ទើបសញ្ជប់សញ្ជឹងនៅក្នុងព្រៃឬ ព្រះអង្គកាលប្រាថ្នានូវទ្រព្យ ត្រូវចាញ់គេហើយឬ ឬក៏ព្រះអង្គធ្វើអំពើអាក្រក់ណា​មួយ ​ក្នុងស្រុកទេដឹង ព្រោះហេតុអ្វី បានជាព្រះអង្គមិនធ្វើនូវមិត្តភាព​ ជាមួយ​នឹង​​ពួកជន មិនភាពរបស់ព្រះអង្គ មិនសម្រេចដោយហេតុណាមួយឬ ។</p>
        <p><a class='ref km' id='km520' href='#km520'>៥២០</a>ព្រះអង្គត្រាស់ថា តថាគត តែម្នាក់ឯង បានឈ្នះនូវសេនា ដែលមានសភាពគួរស្រឡាញ់ គួរត្រេកអរ កំពុងចម្រើនឈាន ក៏បានជួបនូវសេចក្ដីសុខក្នុងព្រះអរហត្ត ដែលជាចំណែកនៃប្រយោជន៍ ឬជាសេចក្ដីស្ងប់​នៃហឫទ័យ ព្រោះហេតុនោះ បានជាតថាគត មិនធ្វើមិត្តភាពជាមួយ​នឹងពួក​ជន មិត្តភាពរបស់តថាគត មិនសម្រេច ដោយហេតុណាមួយឡើយ ។ </p>
        <p><a class='ref km' id='km521' href='#km521'>៥២១</a>ទើបមារធីតាឈ្មោះអរតី បានពោលនឹងព្រះមានព្រះភាគ ដោយគាថា​ដូច្នះ ថា</p>
        <p>ភិក្ខុក្នុងសាសនានេះ ជាអ្នកច្រើនដោយវិហារធម៌ ដូចម្ដេចបានឆ្លងនូវអន្លង់​ ប្រព្រឹត្ត​​ទៅក្នុងទ្វារទាំង ៥ ហើយឆ្លងអន្លង់ប្រព្រឹត្តទៅក្នុងមនោទ្វារមួយ ទៀតជា​គម្រប់ ៦ ក្នុងអត្តភាពនេះ កាមសញ្ញាទាំងឡាយជាខាងក្រៅ មិនបាន​ប្រទះ​បុគ្គលមានឈានច្រើននោះ ដោយប្រការដូចដូចម្ដេច ។</p>
        <p><a class='ref km' id='km522' href='#km522'>៥២២</a>ព្រះអង្គត្រាស់ថាបុគ្គល មានកាយស្ងប់រម្ងាប់ មានចិត្តរួចស្រឡះ ដោយប្រពៃហើយ មិនបានតាក់តែង មានស្មារតី មិនមានទីអាល័យបានដឹង​ច្បាស់​នូវចតុសច្ចធម៌ មានចតុត្ថជ្ឈានប្រាសចាកវិតក្កៈ មិនកម្រើក (ព្រោះទោសៈ) មិនរឭក (ព្រោះរាគៈ) មិនងោគងក់ (ព្រោះមោហៈ) ភិក្ខុក្នុង​សាសនា​នេះ ជាអ្នកច្រើនដោយវិហារធម៌យ៉ាងនេះ ឆ្លងនូវអន្លង់ប្រព្រឹត្តទៅក្នុង​ទ្វារ​ទាំង ៥ បានឆ្លងនូវអន្លង់ប្រព្រឹត្តទៅក្នុងមៈនាទ្វារមួយទៀតជាគម្រប់ ៦ ក្នុងអត្តភាពនេះ កាមសញ្ញាទាំងឡាយជាខាងក្រៅ មិនបានប្រទះបុគ្គល​មាន​ឈាន​ច្រើននោះ យ៉ាងនេះឯង ។</p>
        <p><a class='ref km' id='km523' href='#km523'>៥២៣</a>គ្រានោះឯង មារធីតាឈ្មោះរាគា បានពោលនឹងព្រះមានព្រះភាគ ដោយ​​គាថាដូច្នេះថា</p>
        <p>បុគ្គល ជាអ្នកប្រព្រឹត្តក្នុងគណៈនិងសង្ឃ បានគាត់បង់នូវតណ្ហា មួយទៀត ពួកជន​ច្រើននាក់ មានសទ្ធា នឹងប្រព្រឹត្ត ដោយចំណែកមួយ ព្រះសាស្ដានេះ មិនមានទីអាល័យ បានដណ្ដើមយកនូវប្រជុំជនដ៏ច្រើន អំពីដៃនៃមច្ចុរាជ ហើយនាំ​ទៅ​កាន់ត្រើយគឺព្រះនិព្វាន ។​</p>
        <p><a class='ref km' id='km524' href='#km524'>៥២៤</a>ព្រះតថាគតទាំងឡាយ មានព្យាយាមធំ តែងដឹកនាំសត្វ ដោយព្រះសទ្ធម្ម ច្រណែនអ្វីដល់ព្រះតថាគតទាំង ឡាយ ដែលជាអ្នកប្រាជ្ញ អាចដឹកនាំ​សត្វ​ដោយ​ធម៌ ។</p>
        <p><a class='ref km' id='km525' href='#km525'>៥២៥</a>លំដាប់នោះ ធីតារបស់មារឈ្មោះនាងតណ្ហា ១ អរតី ១ រាគា ១ បាន​នាំគ្នា ចូលទៅរកមារមានចិត្តបាប ។ មារមានចិត្តបាប ក៏បានឃើញនូវ​មារធីតា​ឈ្មោះ​នាង តណ្ហា ១ អរតី ១ រាគា ១ កំពុងមកអំពីចម្ងាយ លុះឃើញហើយ ក៏ពោលដោយ​គាថាទាំងឡាយដូច្នេះថា </p>
        <p>នាងទាំងឡាយ ជាពាល ញាំញីភ្នំ ដោយដើមកុមុទ ជីកភ្នំ ដោយក្រចក ទំពាដែក ដោយធ្មេញ ហាក់ដូចជាយកដុំថ្មមកតម្កល់លើក្បាល ហើយស្វែងរកទីពឹង ក្នុងបាតាល បៀតបៀនព្រះសមណគោតម ហាក់ដូច ជាប្រហារនូវដង្គត់ត្រង់ទ្រូង (ខ្លួនឯង) ចូរនាងទាំងឡាយ ចេញទៅ​ ។</p>
        <p>នាងតណ្ហា អរតី រាគា ក៏នាំគ្នាដើរមក ដោយសេចក្ដីរុងរឿង ព្រះសាស្ដាបណ្ដេញនូវនាងទាំងនោះ ពីទីនោះចេញ ដូចខ្យល់ដែលបក់ផាត់ នូវប៉ុយដែលឆ្លាក់ចុះអំពីផ្លែ ។</p>
        <p>ចប់ សម្ពហុលវគ្គ ទី ៣</p>
        <p>បញ្ជីរឿងនៃសម្ពហុលវគ្គនោះ គឺ</p>
        <p>សម្ពហុលសូត្រ ១ សមិទ្ធិសូត្រ ១ គោធិកសូត្រ ១ សត្តវស្សសូត្រ ១ ជាគម្រប់ ៥ នឹងមារធីតុសូត្រនេះ ដែលព្រះពុទ្ធដ៏ប្រសើរ ទ្រង់សំដែងហើយ ។</p>
        <p>ចប់ មារសំយុត្ត ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>