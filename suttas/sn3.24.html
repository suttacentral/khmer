<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.24' lang='km'>
        <header>
            <ul>
            </ul>
            <h1>ឥស្សត្ថសូត្រ ទី ៤</h1>
        </header>
        <p><a class='ref km' id='km៤០៩' href='#km៤០៩'>៤០៩</a>ទៀបក្រុងសាវត្ថី . . . លុះព្រះបាទបសេនទិកោសល គង់ក្នុង​ទីសមគួរហើយ ក៏ក្រាបបង្គំទូលព្រះមានព្រះភាគ យ៉ាងនេះថា បពិត្រព្រះអង្គដ៏ចម្រើន ទាន តើបុគ្គលត្រូវឲ្យដល់បុគ្គលណា ។ ព្រះអង្គត្រាស់ថា បពិត្រមហារាជ ចិត្តជ្រះថ្លាចំពោះបុគ្គលណា (ត្រូវឲ្យដល់បុគ្គលនោះ) ។ បពិត្រព្រះអង្គដ៏ចម្រើន ទាន ដែលបុគ្គលឲ្យហើយ​​ដល់បុគ្គលណា ទើបមានផលច្រើន​ ។ ​</p>
        <p><a class='ref km' id='km៤១០' href='#km៤១០'>៤១០</a>ព្រះអង្គត្រាស់ថា បពិត្រមហារាជ ពាក្យថា ទានបុគ្គលត្រូវឲ្យដល់បុគ្គលណា នេះជាពាក្យដទៃ ពាក្យថា ទាន​ ដែលបុគ្គលឲ្យហើយដល់បុគ្គលណា ទើបមានផលច្រើន នេះក៏ជាពាក្យដទៃដែរ បពិត្រមហារាជ ទាន​ ដែលបុគ្គលឲ្យដល់បុគ្គលមានសីល ទើបមានផលច្រើន ទាន​ ដែលបុគ្គលឲ្យដល់បុគ្គលទ្រុស្ដសីល មិនមានផលច្រើនទេ ។ បពិត្រមហារាជ បើដូច្នោះ តថាគតនឹងសួរព្រះអង្គក្នុងប្រស្នានេះ ប្រស្នានេះគាប់ចិត្ត ព្រះអង្គ យ៉ាងណា ត្រូវព្រះអង្គព្យាករនូវប្រស្នានោះ យ៉ាងនោះ ។</p>
        <p><a class='ref km' id='km៤១១' href='#km៤១១'>៤១១</a>បពិត្រមហារាជ ព្រះអង្គសំគាល់ហេតុនោះដូចម្ដេច ក្នុងជនបទនេះ មានចម្បាំងមកប្រាកដដល់ព្រះអង្គហើយ ប្រសិនបើសង្រ្គាមលើកគ្នាជាពួកមកដល់ហើយ តែថាខត្តិយកុមារ មិនបានសិក្សា មិនមានថ្វីដៃ មិនទាន់កបន្ទាយ មិនចេះថ្លែងសរ មាន​សេចក្ដីខ្លាច រន្ធត់តក់ស្លុត រត់ទៅជាប្រក្រតី តើព្រះអង្គគួរចិញ្ចឹមបុរសនោះដែរឬ ព្រះអង្គ​ត្រូវការដោយបុរសបែបនោះដែរឬ ។ បពិត្រព្រះអង្គដ៏ចម្រើន ខ្ញុំព្រះអង្គមិនគួរចិញ្ចឹម​បុរសនោះ ខ្ញុំព្រះអង្គមិនត្រូវការដោយបុរសបែបនោះឡើយ ។ ប្រសិនបើសង្រ្គាម​លើក​គ្នា​​ជាពួកមកដល់ហើយ តែថាកុមារ របស់ព្រាហ្មណត្រកូល មិនបានសិក្សា ។ បេ​ ។ ប្រសិនបើសង្រ្គាមលើកគ្នាជាពួកមកដល់ហើយ តែថាកុមាររបស់វេស្សត្រកូល មិនបានសិក្សា ។ បេ ។ ប្រសិនបើសង្រ្គាមលើកគ្នាជាពួកមកដល់ហើយ តែថាកុមាររបស់សុទ្ទ ត្រកូលមិនបានសិក្សា ។ បេ ។ ខ្ញុំព្រះអង្គក៏មិនត្រូវការ ដោយបុរសបែបដូច្នោះឡើយ ។</p>
        <p><a class='ref km' id='km៤១២' href='#km៤១២'>៤១២</a>បពិត្រមហារាជ ព្រះអង្គសំគាល់នូវហេតុនោះដូចម្ដេច ក្នុងជនបទនេះ មានចម្បាំងមកប្រាកដដល់ព្រះអង្គហើយ ប្រសិនបើសង្រ្គាមលើកគ្នាជាពួកមក​ដល់​ហើយ ជួនជាខត្តិយកុមារ បានសិក្សាល្អ មានថ្វីដៃ បានទាំងកបន្ទាយ ចេះថ្លែងសរ ឥត​មាន​​សេចក្ដីខ្លាច រន្ធត់តក់ស្លុត មិនរត់ទៅឡើយ តើព្រះអង្គគួរចិញ្ចឹមបុរសនោះដែរឬ ព្រះអង្គត្រូវការដោយបុរសបែបនោះដែរឬ ។ បពិត្រព្រះអង្គដ៏ចម្រើន ខ្ញុំព្រះអង្គគួរចិញ្ចឹម​បុរសនោះ ខ្ញុំព្រះអង្គត្រូវការ ដោយបុរសបែបនោះដែរ ។ ប្រសិនបើសង្រ្គាម​លើកគ្នា​ជាពួកមកដល់ហើយ កុមាររបស់ព្រាហ្មណត្រកូល ។ បេ​ ។ ប្រសិនបើសង្រ្គាម​លើក​គ្នាជាពួកមកដល់ហើយ កុមាររបស់វេស្សត្រកូល ។ បេ ។ ប្រសិនបើសង្រ្គាមលើក​គ្នាជាពួកមកដល់ហើយ កុមាររបស់សុទ្ទត្រកូល បានសិក្សាល្អ មានថ្វីដៃ បានទាំង​កបន្ទាយ ចេះថ្លែងសរ ឥតមានសេចក្ដីខ្លាច រន្ធត់តក់ស្លុត មិនរត់ទៅឡើយ តើព្រះអង្គគួរ​ចិញ្ចឹមបុរសនោះដែរឬ ព្រះអង្គត្រូវការដោយបុរសបែបនោះដែរឬ ។ បពិត្រព្រះអង្គ​ដ៏ចម្រើន ខ្ញុំព្រះអង្គគួរចិញ្ចឹមបុរសនោះ ខ្ញុំព្រះអង្គត្រូវការដោយបុរសបែបនោះដែរ ។</p>
        <p><a class='ref km' id='km៤១៣' href='#km៤១៣'>៤១៣</a>បពិត្រមហារាជ បើបុគ្គលចេញចាកត្រកូល ចេញចាកផ្ទះ ហើយចូលមក កាន់ផ្នួស បុគ្គលនោះឯង បានលះបង់អង្គ ៥ ប្រកបដោយអង្គ ៥ ទាន ដែលបុគ្គលឲ្យដល់ បុគ្គលនោះ ទើបមានផលច្រើន ក៏យ៉ាងនោះឯង ។ អង្គ ៥ ដែលបុគ្គលនោះបានលះបង់ ដូចម្ដេច ។ គឺ កាមច្ឆន្ទៈ បុគ្គលនោះបានលះបង់ហើយ ១ ព្យាបាទៈ បុគ្គលនោះបានលះ បង់ហើយ ១ ថីនមិទ្ធៈ បុគ្គលនោះបានលះបង់ហើយ ១ ឧទ្ធច្ចកុក្កុច្ចៈ បុគ្គលនោះបានលះ បង់ហើយ ១ វិចិកិកច្ឆា បុគ្គលនោះបានលះបង់ហើយ ១ ។ អង្គទាំង ៥ នេះ បុគ្គលនោះបាន លះបង់ហើយ ១ ។ បុគ្គលប្រកបដោយអង្គ ៥ ដូចម្ដេច ។ បុគ្គលប្រកបដោយសីលក្ខន្ធ​ ជារបស់អសេក្ខៈ ១ ប្រកបដោយសមាធិក្ខន្ធ ជារបស់អសេក្ខៈ ១ ប្រកបដោយបញ្ញាខន្ធ ជារបស់អសេក្ខៈ ១ ប្រកបដោយវិមុត្តិក្ខន្ធ ជារបស់អសេក្ខៈ ១ ប្រកបដោយវិមុត្តិញ្ញាណទស្សន-ក្ខន្ធជារបស់អសេក្ខៈ ១ ។ បុគ្គល បានប្រកបដោយអង្គទាំង ៥ នេះ ។ ទានដែល ​​​បុគ្គលឲ្យដល់បុគ្គលដែលបានលះបង់អង្គ ៥ ប្រកបដោយអង្គ ៥ហើយ ទើបមាន​ផលច្រើន ដូច្នេះឯង ។</p>
        <p><a class='ref km' id='km៤១៤' href='#km៤១៤'>៤១៤</a>ព្រះមានព្រះភាគ បានត្រាស់នូវពាក្យនេះ ។ បេ ។</p>
        <p>សិល្បសាស្រ្ត​ខ្មាន់​​​ធ្នូ​ក្ដី កម្លាំងនិងសេចក្ដីព្យាយាមក្ដី មានក្នុងមាណពណា ព្រះរាជាដែល​ត្រូវ​ការ​ដោយចម្បាំង គួរចិញ្ចឹម​មាណពនោះ មិនគួរចិញ្ចឹមមាណពដែល​ឥតក្លៀវក្លា ដោយហេតុគឺជាតិឡើង ធម៌ទាំងឡាយ គឺសេចក្ដីអត់ធន់ និង​សេចក្ដីស្លូត (ព្រះអរហត្ត) តាំងនៅក្នុងបុគ្គលណាហើយ បុគ្គលត្រូវតែបូជា នូវបុគ្គលនោះ​ សូម្បីមានជាតិដ៏ថោកទាប តែជាអ្នកប្រាជ្ញចិញ្ចឹម ជីវិត​ដ៏ប្រសើរ បុគ្គលគប្បីឲ្យគេធ្វើ អាស្រមជាទីត្រេកអរ ហើយញ៉ាំង​ពហុស្សូត​ ឲ្យនៅក្នុងទីនុ៎ះ បុគ្គល គប្បីជីកអណ្ដូងឬស្រះក្នុងព្រៃ ធ្វើស្ពាន ក្នុងទី​ដែល​​លំបាកឆ្លង បុគ្គលមានចិត្តជ្រះថ្លា គប្បីឲ្យបាយ ទឹក ខាទនីយៈ សំពត​និងទីសេនាសនៈទាំងឡាយ ដល់ពួកបុគ្គលដែលមានកាយនិងចិត្តត្រង់ មហា​​មេឃ គ្រហឹមមានរបៀបផ្លេកបន្ទោរមានកំពូលរាប់រយ បង្អុរចុះ​លើ​ផែនដី ញ៉ាំងទីទួលនិងទីទាបឲ្យពេញបាន យ៉ាងណាមិញ បុគ្គលជាបណ្ឌិត មានសទ្ធា ចេះដឹងហើយ តាត់តែងភោជន ឲ្យពួកវណិព្វកៈឆ្អែត ដោយ​បាយនិងទឹក ក៏យ៉ាងនោះដែរ បុគ្គលមានចិត្តត្រេកអរ បាចសាច ទ្រព្យធ្វើជាទាន ពោលពាក្យថា អ្នកទាំងឡាយចូរឲ្យ អ្នកទាំងឡាយចូរ ឲ្យដូច្នេះពាក្យនោះ បុគ្គលនោះបានបញ្ចេញឲ្យលាន់ឮហើយ ធារទឹកគឺបុណ្យដ៏ធំទូលាយនោះ នឹងបង្អុរចុះលើបុគ្គល អ្នកឲ្យដូចជា មហាមេឃ ដែលបង្អុរភ្លៀងមកលើផែនដីដែរ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>