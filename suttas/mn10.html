<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn10' lang='km'>
        <header>
            <ul>
                <h1>សតិបដ្ឋានសូត្រ ទី ១០</h1>
            </ul>
        </header>
        <p><a class='ref km' id='km១៣១' href='#km១៣១'>១៣១</a>ខ្ញុំបានស្តាប់មកយ៉ាងនេះ ។ សម័យមួយព្រះមានព្រះភាគ ទ្រង់​គង់នៅកម្មាសធម្មនិគមរបស់អ្នកកុរុក្នុងដែនកុរុ ។ ក្នុងសម័យនោះឯង ព្រះ​មាន​​​​​​​​​​​ព្រះភាគ ទ្រង់ត្រាស់ហៅភិក្ខុទាំងឡាយមកថា ម្នាលភិក្ខុទាំងឡាយ​ដូច្នេះ​​​ ។ ភិក្ខុទាំងនោះ ទទួលព្រះពុទ្ធដីកានៃព្រះមានព្រះភាគថា បពិត្រ​ព្រះអង្គ​ដ៏ចម្រើនដូច្នេះ ។</p>
        <p><a class='ref km' id='km១៣២' href='#km១៣២'>១៣២</a>ព្រះមានព្រះភាគទ្រង់ត្រាស់ដូច្នេះថា ម្នាលភិក្ខុទាំងឡាយ ផ្លូវ​គឺ​សតិប្បដ្ឋានទាំង៤ ជាផ្លូវមូលតែមួយ (ប្រព្រឹត្តទៅ) ដើម្បីសេចក្តី​បរិសុទ្ធ​នៃ​សត្វ​​​​ទាំងឡាយ ដើម្បីលះបង់នូវសេចក្តីសោក នឹងសេចក្តីខ្សឹកខ្សួលដើម្បី​រំលត់​​​នូវ​ទុក្ខនឹងទោមនស្ស ដើម្បីបាននូវអរិយមគ្គប្រកបដោយអង្គ ៨ ប្រការ ដើម្បី​ធ្វើ​​​​​ឲ្យជាក់ច្បាស់នូវព្រះនិព្វាន ។ នេះហៅថា សតិបដ្ឋាន ៤ ។ សតិបដ្ឋាន ៤ គឺអ្វីខ្លះ ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា​ឃើញ​រឿយ​ ៗ​នូវកាយក្នុងកាយជាប្រក្រតី គ្រប់ឥរិយាបថទាំង ៤ មានព្យាយាមជាគ្រឿង​ដុត​កំដៅ​​កិលេស ជាអ្នកដឹងខ្លួនជាអ្នកមានស្មារតី (ជាគ្រឿងកំណត់) កំចាត់​បង់​នូវ​អភិជ្ឈានឹងទោមនស្សក្នុងលោកចេញ ។ ភិក្ខុពិចារណាឃើញរឿយ ៗ នូវ​វេទនាក្នុងវេទនាទាំងឡាយជាប្រក្រតី គ្រប់ឥរិយាបថទាំង ៤ មានព្យាយាមជា​គ្រឿង​​ដុតកំដៅកិលេស ជាអ្នកដឹងខ្លួនមានស្មារតី (ជាគ្រឿងកំណត់) កំចាត់​បង់ នូវអភិជ្ឈានឹងទោមនស្សក្នុងលោកចេញ ។ ភិក្ខុពិចារណាឃើញរឿយ ៗ នូវ​​ចិត្តក្នុងចិត្តជាប្រក្រតី គ្រប់ឥរិយាបថទាំង ៤ មានព្យាយាមជាគ្រឿង​ដុត​កំដៅកិលេស ជាអ្នកដឹងខ្លួនមានស្មារតី (ជាគ្រឿងកំណត់) កំចាត់បង់​នូវ​អភិជ្ឈា នឹងទោមនស្សក្នុងលោកចេញ ។ ភិក្ខុពិចារណាឃើញរឿយ ៗ នូវធម៌​ក្នុង​​​​ធម៌​ទាំងឡាយជាប្រក្រតី គ្រប់ឥរិយាបថទាំង ៤ មានព្យាយាមជាគ្រឿង​ដុត​កំដៅកិលេស ជាអ្នកដឹងខ្លួនមានស្មារតី (ជាគ្រឿងកំណត់) កំចាត់បង់​នូវ​អភិជ្ឈា នឹងទោមនស្សក្នុងលោកចេញ ។</p>
        <p><a class='ref km' id='km១៣៣' href='#km១៣៣'>១៣៣</a>ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវកាយ​ក្នុង​កាយ​​​ជាប្រក្រតី គ្រប់ឥរិយាបថទាំង ៤ តើដូចម្តេច ។ ម្នាលភិក្ខុទាំងឡាយ ភិក្ខុ​ក្នុង​​​​សាសនានេះ ទៅនៅក្នុងព្រៃក្តី នៅក្រោមម្លប់ឈើក្តី នៅក្នុងផ្ទះស្ងាត់ក្តី អង្គុយ​ពែនភ្នែន តាំងកាយឲ្យត្រង់ដំកល់សតិឲ្យមានមុខឆ្ពោះទៅរក (កម្មដ្ឋាន) ។ ភិក្ខុនោះ មានសតិដកដង្ហើមចេញ មានសតិដកដង្ហើមចូល ។ កាល​ដក​ដង្ហើម​ចេញ​វែង ក៏ដឹងច្បាស់ថា អាត្មាអញដកដង្ហើមចេញវែង ។ កាលដក​ដង្ហើម​​​​ចូល​វែង ក៏ដឹងច្បាស់ថា អាត្មាអញដកដង្ហើមចូលវែង ។ កាលដក​ដង្ហើម​ចេញ​ខ្លី ក៏ដឹងច្បាស់ថា អាត្មាអញដកដង្ហើមចេញខ្លី ។ កាលដកដង្ហើមចូលខ្លី ក៏ដឹង​ច្បាស់ថា អាត្មាអញដកដង្ហើមចូលខ្លី ។ ភិក្ខុសិក្សាថា អាត្មាអញនឹង​កំណត់​​​ដឹងនូវកាយគឺខ្យល់ទាំងពួង សិមដកដង្ហើមចេញ ។ ភិក្ខុសិក្សាថា អាត្មា​អញ នឹងកំណត់ដឹងច្បាស់នូវកាយគឺខ្យល់ទាំងពួង សិមដកដង្ហើមចូល ។ ភិក្ខុ​សិក្សា​​​ថា អាត្មាអញនឹងរម្ងាប់នូវកាយសង្ខារគឺដង្ហើមចេញ នឹងដង្ហើមចូលសិមដក​ដង្ហើម​ចេញ ។ ភិក្ខុសិក្សាថា អាត្មាអញនឹងរម្ងាប់នូវកាយសង្ខារ សិមដក​ដង្ហើម​ចូល​ ។ ម្នាលភិក្ខុទាំងឡាយ ជាងក្រឡឹងឬកូនជាងរបស់ជាងក្រឡឹង ដែល​ប៉ិន​ប្រសប់ កាលទាញខ្សែក្រឡឹងវែង ក៏ដឹងច្បាស់ថា អាត្មាអញទាញ​ខ្សែក្រឡឹង​វែង​​ ។ កាលទាញខ្សែក្រឡឹងខ្លី ក៏ដឹងច្បាស់ថា អាត្មាអញទាញខ្សែក្រឡឹងខ្លី មានឧបមាដូចម្តេចមិញ ។ ម្នាលភិក្ខុទាំងឡាយ កាលភិក្ខុដកដង្ហើមចេញវែង ក៏ដឹងច្បាស់ថា អាត្មាអញដកដង្ហើមចេញវែង ។ កាលដកដង្ហើមចូលវែង ក៏ដឹង​ច្បាស់​ថា អាត្មាអញដកដង្ហើមចូលវែង ។ កាលដកដង្ហើមចេញខ្លី ក៏ដឹងច្បាស់​ថា អាត្មាអញដកដង្ហើមចេញខ្លី ។ កាលដកដង្ហើមចូលខ្លី ក៏ដឹងច្បាស់ថា អាត្មាអញដកដង្ហើមចូលខ្លី មានឧបមេយ្យ ដូច្នោះឯង ។ ភិក្ខុសិក្សាថា អាត្មា​អញ នឹងកំណត់ដឹងនូវកាយគឺខ្យល់ទាំងពួង សិមដកដង្ហើម​ចេញ ។​ ភិក្ខុ​សិក្សា​ថា អាត្មាអញនឹងកំណត់ដឹងនូវកាយគឺខ្យល់ទាំងពួង សិមដកដង្ហើមចូល ។ ភិក្ខុសិក្សាថា អាត្មាអញនឹងរម្ងាប់នូវកាយសង្ខារ សិមដកដង្ហើមចេញ ។ ភិក្ខុ​សិក្សា​​ថា អាត្មាអញនឹងរម្ងាប់នូវកាយសង្ខារ សិមដកដង្ហើមចូល ។ ភិក្ខុពិចារ​ណា​​​ឃើញរឿយ ៗ នូវកាយក្នុងកាយជាខាងក្នុង គឺកាយរបស់ខ្លួន ជាប្រក្រតី គ្រប់​ឥរិយាបថទាំង ៤ យ៉ាងនេះផង ពិចារណាឃើញរឿយ ៗ នូវកាយ​ក្នុង​កាយ​​​​ជាខាងក្រៅ គឺកាយរបស់បុគ្គលដទៃ ជាប្រក្រតី គ្រប់ឥរិយាបថទាំង ៤ ពិចារណាឃើញរឿយៗ នូវកាយក្នុងកាយ ទាំងខាងក្នុង ខាងក្រៅ គឺកាយ​របស់​ខ្លួន និងកាយរបស់បុគ្គលដទៃ ជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញ​រឿយ ៗ នូវធម៌ដែលប្រជុំកើតឡើងក្នុងកាយ គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវធម៌ដែលសូន្យ ទៅក្នុងកាយគ្រប់​ឥរិយាបថ​​ទាំង​ ៤ ក្តី ពិចារណាឃើញរឿយ ៗ នូវធម៌ដែលប្រជុំកើតឡើង នឹង​ធម៌ដែល​សូន្យ​ទៅក្នុងកាយ គ្រប់ឥរិយាបថទាំង ៤ ក្តី មួយទៀតស្មារតី​ជា​គ្រឿង​​​​កំណត់នូវ​កាយរបស់ភិក្ខុនោះក៏ផ្ចង់ឡើងចំពោះថា កាយនេះមាន (ប៉ុន្តែ​​​​​មិន​មែន​សត្វមិន​មែន​បុគ្គលមិ​នមែនស្រីមិនមែនប្រុសជាដើម) ល្មមតែ​កំណត់ដើម្បី​​​​ឲ្យ​ចម្រើន​ប្រាជ្ញា ដើម្បីឲ្យចម្រើនស្មារតីប៉ុណ្ណោះ ភិក្ខុនោះមាន​ចិត្ត​​​មិនអាស្រ័យ (តណ្ហា​និស្ស័យនឹងទិដ្ឋិនិស្ស័យ) គ្រប់ឥរិយាបថទាំង ៤ មិន​ប្រកៀក​​​ប្រកាន់​អ្វី​តិច​តួច​ក្នុង​លោក​ផង ម្នាលភិក្ខុទាំងឡាយ ភិក្ខុពិចារណាឃើញ​រឿយ ៗ នូវ​កាយ​​ក្នុង​កាយ​ជាប្រក្រតី គ្រប់​ឥរិយា​បថ​ទាំង​ ៤ ​យ៉ាង​​នេះឯង ។</p>
        <p>ចប់ អានាបានបព្វៈ ។</p>
        <p><a class='ref km' id='km១៣៤' href='#km១៣៤'>១៣៤</a>ម្នាលភិក្ខុទាំងឡាយ មួយទៀត ភិក្ខុទោះដើរក្តីក៏ដឹងច្បាស់ថា អាត្មាអញដើរ ទោះឈរក្តីក៏ដឹងច្បាស់ថាអាត្មាអញឈរ ទោះអង្គុយក្តី ក៏ដឹង​ច្បាស់​ថាអាត្មាអញអង្គុយ ទោះដេកក្តី ក៏ដឹងច្បាស់ថាអាត្មាអញដេក ។ ម្យ៉ាងទៀត កាយរបស់ភិក្ខុនោះ ដំកល់នៅដោយអាការៈយ៉ាងណា ៗ ក៏ដឹង​ច្បាស់​នូវកាយដោយអាការៈយ៉ាងនោះ ៗ ។ ភិក្ខុពិចារណាឃើញរឿយ ៗ នូវ​កាយ​​​ក្នុងកាយខាងក្នុង (ដោយការកំណត់នូវឥរិយាបថទាំង ៤ របស់ខ្លួន) ជា​ប្រក្រ​​​តី គ្រប់ឥរិយាបថទាំង ៤ ដូច្នេះ ។បេ។ ម្នាលភិក្ខុទាំងឡាយ ភិក្ខុពិចារ​ណា​ឃើញរឿយ ៗ នូវកាយក្នុងកាយជាប្រក្រតី គ្រប់ឥរិយាបថ​ទាំង​ ៤​ យ៉ាង​នេះ ឯង​ ។</p>
        <p>ឥរិយាបថបព្វៈ ។</p>
        <p><a class='ref km' id='km១៣៥' href='#km១៣៥'>១៣៥</a>ម្នាលភិក្ខុទាំងឡាយ មួយទៀត ភិក្ខុធ្វើនូវសម្បជញ្ញៈគឺ​សេចក្តី​ដឹង​​​ខ្លួនជាប្រក្រតី ក្នុងការដើរទៅមុខនឹងថយក្រោយ ធ្វើសេចក្តីដឹងខ្លួនជា​ប្រក្រតី ក្នុងការក្រឡេកមើលទៅមុខ នឹងក្រឡេកមើលទៅទិសផ្សេង ៗ ធ្វើ​សេចក្តី​​​​ដឹងខ្លួនជាប្រក្រតី ក្នុងការបត់ដៃជើងនឹងលាដៃជើង ធ្វើនូវ​សេចក្តី​ដឹង​ខ្លួនជាប្រក្រតីក្នុងការទ្រទ្រង់នូវសង្ឃាដី បាត្រនិងចីវរ ធ្វើនូវសេចក្តីដឹងខ្លួន ជាប្រក្រតីក្នុងការបរិភោគភោជន និងផឹកទឹកទំពាស៊ីខាទនីយវត្ថុទទួលរស ធ្វើ​នូវសេចក្តីដឹងខ្លួនជាប្រក្រតីក្នុងការបន្ទោបង់ នូវឧច្ចារៈនិងបស្សាវៈ ធ្វើ​នូវ​សេចក្តីដឹងខ្លួនជាប្រក្រតី ក្នុងការដើរ ឈរ អង្គុយ ដេក ភ្ញាក់ឡើង និយាយ នឹងភាពស្ងៀមជាប្រក្រតី ។ ភិក្ខុពិចារណាឃើញរឿយ ៗ នូវកាយ​ក្នុង​កាយ​ខាង​​ក្នុង (ដោយការកំណត់នូវសម្បជញ្ញៈទាំង ៤) ជាប្រក្រតី គ្រប់ឥរិយាបថ​ទាំង ​​៤ ដូច្នេះ ។បេ។ ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវកាយ​ក្នុង​កាយជាប្រក្រតី គ្រប់ឥរិយាបថទាំង ៤ យ៉ាងនេះឯង ។</p>
        <p>សម្បជញ្ញបព្វៈ ។</p>
        <p><a class='ref km' id='km១៣៦' href='#km១៣៦'>១៣៦</a>ម្នាលភិក្ខុទាំងឡាយ មួយទៀត ភិក្ខុ (ក្នុងសាសនានេះ) ពិចារណា​​​​ឃើ​ញនូវកាយនេះឯង ខាងលើតាំងពីបាតជើងឡើងទៅ ខាង​ក្រោម តាំងពីចុងសក់ចុះមក ដែលបិទបាំងដោយស្បែក ពេញដោយវត្ថុមិនស្អាតមាន​ប្រការ​ផ្សេង ៗ ដូច្នេះថា ក្នុងកាយនេះ មានសក់ រោម ក្រចក ធ្មេញ ស្បែក សាច់ សរសៃទាំងឡាយ ឆ្អឹងទាំងឡាយ ខួរក្នុងឆ្អឹង ទាច បេះដូង ថ្លើម វាវ ក្រពះ សួត ពោះវៀនធំ ពោះវៀនតូច អាហារថ្មី អាហារចាស់ ទឹកប្រមាត់ ស្លេស្ម ខ្ទុះ ឈាម ញើស ខ្លាញ់ខាប់ ទឹកភ្នែក ខ្លាញ់រាវ ទឹកមាត់ ទឹកសំបោរ ទឹករំអិល ទឹកមូត្រ ។ ម្នាលភិក្ខុទាំងឡាយ (ធម្មតា) ទៃដែលមានមាត់​ទាំង​ពីរ​ខាងពេញដោយធញ្ញជាតិ មានប្រការផ្សេង ៗ ធញ្ញជាតិទាំងនោះគឺ ស្រូវ​ខ្សាយ ស ស្រូវខ្សាយក្រហម សណ្តែកបាយ សណ្តែករាជមាស ល្ង អង្ករ ។ បុរស​មាន​ចក្ខុ គប្បីស្រាយនូវមាត់ទៃនោះ ហើយពិចារណាឃើញច្បាស់ដូច្នេះថា នេះ​ស្រូវ​ខ្សាយស នេះស្រូវខ្សាយក្រហម នេះសណ្តែកបាយ នេះសណ្តែករាជមាស នេះល្ង នេះអង្ករ មានឧបមាដូចម្តេចមិញ ម្នាលភិក្ខុទាំងឡាយ ភិក្ខុពិចារ​ណា​ឃើញនូវកាយនេះឯង ខាងលើតាំងពីបាតជើងឡើងទៅ ខាងក្រោមតាំងពី​ចុង​សក់ចុះមក ដែលបិទបាំងទៅដោយស្បែក ពេញទៅដោយវត្ថុមិនស្អាត មាន​ប្រការ​ផ្សេង ៗ ដូច្នេះថា ក្នុងកាយនេះ មានសក់ រោម ។បេ។ ទឹករំអិល ទឹកមូត្រ មានឧមេយ្យដូច្នោះឯង ។ ភិក្ខុពិចារណាឃើញរឿយ ៗ នូវកាយក្នុង​កាយ​ជា​ខាង​​ក្នុង (ដោយការកំណត់នូវអាការមានសក់ជាដើម) ជាប្រក្រតី គ្រប់​ឥរិយា-​បថ​​ទាំង ៤ ដូច្នេះ ។បេ។ ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវកាយក្នុងកាយជាប្រក្រតី គ្រប់ឥរិយាបថទាំង ៤ យ៉ាងនេះឯង ។</p>
        <p>បដិក្កូលបព្វៈ។</p>
        <p><a class='ref km' id='km១៣៧' href='#km១៣៧'>១៣៧</a>ម្នាលភិក្ខុទាំងឡាយ មួយទៀត ភិក្ខុពិចារណាឃើញនូវកាយ​នេះ​​​​ឯង ដែលស្ថិតនៅហើយយ៉ាងណា ដែលដំកល់នៅហើយយ៉ាងណា ដោយ​កំណត់​​ថាជាធាតុ ដូច្នេះថា ក្នុងកាយនេះ មានបឋវីធាតុ អាបោធាតុ តេជោធាតុ វាយោធាតុ ។ ម្នាលភិក្ខុទាំងឡាយ ធម្មតា បុរសអ្នកសម្លាប់គោក្តី អន្តេវាសិក) នៃបុរសអ្នកសម្លាប់គោក្តី ដែលប៉ិនប្រសប់សម្លាប់គោហើយ រំលែកជាចំណែក អង្គុយនៅទៀបធ្លាធំមានមុម៤ មានឧបមាដូចម្តេចមិញ ម្នាលភិក្ខុទាំងឡាយ ភិក្ខុពិចារណាឃើញនូវកាយនេះឯង ដែលស្ថិតនៅហើយយ៉ាងណា ដែល​តំកល់​​​​នៅ​ហើយយ៉ាងណា ដោយកំណត់ថាជាធាតុដូច្នេះថា ក្នុងកាយនេះ មានបឋវីធាតុ អាបោធាតុ តេជោធាតុ វាយោធាតុ មានឧបមេយ្យដូច្នោះឯង ។ ភិក្ខុពិចារណាឃើញរឿយ ៗ នូវកាយក្នុងកាយជាខាងក្នុង ដោយ(ការកំណត់​នូវ​ធាតុ​​ទាំង ៤) ជាប្រក្រតីគ្រប់ឥរិយាបថទាំង ៤ ដូច្នេះ ។បេ។ ម្នាល​ភិក្ខុ​ទាំងឡាយ ភិក្ខុពិចារណាឃើញរឿយ ៗ នូវកាយក្នុងកាយជាប្រក្រតី គ្រប់​ឥរិយាបថ​ទាំង ៤ យ៉ាងនេះឯង ។</p>
        <p>ធាតុបព្វៈ ។</p>
        <p><a class='ref km' id='km១៣៨' href='#km១៣៨'>១៣៨</a>ម្នាលភិក្ខុទាំងឡាយ មួយទៀត ភិក្ខុគប្បីឃើញសរីរៈស្លាប់ ដែល​គេ​ចោលក្នុងព្រៃស្មសាន ទោះស្លាប់ហើយអស់ ១ ថ្ងៃក្តី ស្លាប់ហើយអស់ ២ ថ្ងៃក្តី ស្លាប់ហើយអស់ ៣ ថ្ងៃក្តី ដែលកំពុងហើមមានពណ៌ខៀវ (ដោយច្រើន) មានខ្ទុះហូរចេញ (តាមទ្វារទាំង ៩) ដូចម្តេចមិញ ។ ភិក្ខុនោះ ក៏បង្អោនសរីរៈ​ស្លាប់​នោះ មកប្រៀបផ្ទឹមនឹងកាយនេះឯងថា សូម្បីកាយនេះសោត ក៏គង់នឹង​មាន​​សភាពជារបស់គួរខ្ពើមយ៉ាងនេះ គង់នឹងក្លាយទៅជា ឧទ្ធុមាតក​អសុភជា​ដើមយ៉ាងនេះ នឹងកន្លងចាកឧទ្ធុមាតកអសុភជាដើមនោះពុំបានឡើយ ។ ភិក្ខុ​ពិចារ​​​​ណា​ឃើញរឿយ ៗ នូវកាយក្នុងកាយជាខាងក្នុង (ដោយការ​កំណត់​នូវ​អសុភ មានអសុភកំពុងហើមជាដើម) ជាប្រក្រតី គ្រប់ឥរិយាបថទាំង ៤ ដូច្នេះ ។បេ។ ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវកាយក្នុងកាយជា​ប្រក្រតី គ្រប់ឥរិយាបថទាំង ៤ យ៉ាងនេះឯង ។ ម្នាលភិក្ខុទាំងឡាយ មួយទៀត ភិក្ខុគប្បីឃើញនូវសរីរៈស្លាប់ ដែលគេចោលក្នុងព្រៃស្មសាន ដែល​ក្អែក​កំពុង​ចឹក​​​ស៊ីក្តី ដែលពួកត្មាតកំពង់ជញ្ជែងស៊ីក្តី ដែលពួកត្រដក់កំពុងចឹកស៊ីក្តី ដែល​ពួក​ស្វានកំពុងកកេរស៊ីក្តី ដែលពួកចចកកំពុងខាំស៊ីក្តី ដែល​ពួក​បាណក​ជាតិ​ផ្សេង​ ៗ កំពុងស៊ីក្តី ។ ភិក្ខុនោះ (ក៏បង្អោនសរីរៈស្លាប់នោះ) មកប្រៀបធៀប​នឹង​កាយ​នេះឯងថា សូម្បីកាយនេះឯងសោត ក៏គង់នឹងមានសភាព ជារបស់​គួរ​ខ្ពើម​​​យ៉ាងនោះ គង់នឹងក្លាយទៅជាយ៉ាងនោះ នឹងកន្លងនូវភាពយ៉ាងនោះ ពុំ​បាន​ឡើយ ។ ភិក្ខុពិចារណាឃើញរឿយ ៗ នូវកាយក្នុងកាយជាខាងក្នុង (ដោយ​ការកំណត់នូវអសុភមានអសុភដែលកំពុងហើមជាដើម) ជាប្រក្រតីគ្រប់​​​​​​​ឥរិយាបថទាំង ៤ នេះ ។បេ។ ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវ​កាយ​ក្នុង​កាយជាប្រក្រតី គ្រប់ឥរិយាបថទាំង ៤ យ៉ាងនេះឯង ។ ម្នាលភិក្ខុ​ទាំងឡាយ មួយទៀត ភិក្ខុគប្បីឃើញសរីរៈស្លាប់ ដែលគេចោលក្នុងព្រៃ​ស្ម​សាន ​មានតែរាងឆ្អឹងព្រមទាំងសាច់នឹងឈាម មានសរសៃជាគ្រឿងចងយ៉ាង​ណា​មិញ ។បេ។ នៅតែរាងឆ្អឹង ឥតមានសាច់ តែនៅប្រឡាក់ទៅដោយឈាម មាន​សរសៃជាគ្រឿងចង ។បេ។ នៅមានតែរាងឆ្អឹង ឥតមានសាច់ នឹងឈាមមាន​តែ​សរសៃជាគ្រឿងចង ។បេ។ នៅតែរាងឆ្អឹងទទេ មិនមានសរសៃចងរួបរឹតខ្ចាត់​ខ្ចាយ​​​រាត់រាយទៅក្នុងទិសតូចនឹងទិសធំ គឺឆ្អឹងដៃទៅដោយឡែក ឆ្អឹង​ជើង​ទៅ​ដោយ​​​ឡែក ឆ្អឹងស្មងទៅដោយឡែក ឆ្អឹងភ្លៅទៅដោយឡែក ឆ្អឹងចង្កេះ​ទៅ​ដោយ​​​ឡែក ឆ្អឹងខ្នងទៅដោយឡែក ឆ្អឹងជំនីរទៅដោយឡែក ឆ្អឹងទ្រូង ទៅដោយឡែក ឆ្អឹងដើមដៃទៅដោយឡែក ឆ្អឹងស្មាទៅដោយឡែក ឆ្អឹងកទៅ​ដោយ​​​ឡែក ឆ្អឹងចង្កាទៅដោយឡែក ឆ្អឹងធ្មេញទៅដោយឡែក ឆ្អឹងក្បាល​ទៅ​ដោយ​ឡែក ។ ភិក្ខុនោះ (ក៏បង្អោនសរីរៈស្លាប់នោះ) មកប្រៀប​ផ្ទឹម​នឹង​កាយ​នេះ​ឯង​​​ថា សូម្បីកាយនេះសោតក៏គង់នឹងមានសភាព ជារបស់គួរខ្ពើមយ៉ាងនេះ គង់​នឹងមានប្រភេទ (ក្លាយទៅ) ជាយ៉ាងនោះ នឹងកន្លងចាកសភាពយ៉ាងនោះ ពុំ​បានឡើយ ។ ភិក្ខុពិចារណាឃើញរឿយ ៗ នូវកាយក្នុងកាយជាខាងក្នុង (ដោយ​​ការកំណត់នូវអសុភ មានឧទ្ធុមាតកាសុភជាដើម) ជាប្រក្រតី គ្រប់​ឥរិយាបថ​​ទាំង ៤ យ៉ាងនេះក្តី ។បេ។ ម្នាលភិក្ខុទាំងឡាយ ភិក្ខុ​ពិចារណា​ឃើញ​រឿយ​ ៗ នូវកាយក្នុងកាយជាប្រក្រតី គ្រប់ឥរិយាបថទាំង ៤ យ៉ាងនេះឯង ។ ម្នាលភិក្ខុទាំងឡាយ មួយទៀត ភិក្ខុគប្បីឃើញសរីរៈស្លាប់ ដែលគេ​ចោល​ក្នុង​ព្រៃ​ស្មសាន នៅសល់តែរាងឆ្អឹងទទេ មានពណ៌ស ដូចជាពណ៌នៃស័ង្ខ យ៉ាង​ណា​មិញ ។ សល់តែរាងឆ្អឹង រោយរាយជាពំនូក ៗ កន្លងទៅ ១ ឆ្នាំហើយ...។ នៅ​សល់តែរាងឆ្អឹងទទេ ពុកផុយខ្ទេចខ្ទី ជាលំអិតតូចលំអិតធំ ។ ភិក្ខុនោះ (បង្អោន​សរីរៈស្លាប់នោះ) មកប្រៀបផ្ទឹមនឹងកាយនេះឯងថា សូម្បី​កាយ​នេះ​សោត ក៏គង់នឹងមានសភាពជារបស់គួរខ្ពើមយ៉ាងនោះ គង់នឹងមានប្រភេទ ក្លាយ​​​ទៅជាយ៉ាងនោះ នឹងកន្លងចាកសភាពយ៉ាងនោះ ពុំបានឡើយ ។ ភិក្ខុ​ពិចារណា​​ឃើញរឿយ ៗ នូវកាយក្នុងកាយជាខាងក្នុង (ដោយការ​កំណត់​នូវ​អសុភដែលសត្វកំពុងចឹកស៊ីជាដើម) ជាប្រក្រតី គ្រប់ឥរិយាបថទាំង ៤ ដូច្នេះក្តី ពិចារណា​ឃើញរឿយ ៗ នូវកាយក្នុងកាយជាខាងក្រៅជាប្រក្រតី គ្រប់​ឥរិយាបថ​ទាំង ៤ ក្តី ពិចារណាឃើញរឿយ ៗ នូវកាយក្នុងកាយជាខាងក្នុងនឹង​ខាង​​​ក្រៅជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវ​ សមុទ​យ​​​ធម៌ក្នុងកាយជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញ​នូវ​វយធម៌ក្នុងកាយជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញ​រឿយ ​ៗ​នូវ​​​សមុទយធម៌នឹងវយធម៌ក្នុងកាយជាប្រក្រតី គ្រប់ឥរិយាបថទាំង ៤ ក្តី ពុំ​នោះ​​សោតស្មារតីរបស់ភិក្ខុនោះ ក៏ផ្ចង់ឡើងចំពោះថា កាយនេះមានមែន (តែ​មិន​​​មែនសត្វ មិនមែនបុគ្គល មិនមែនស្រី មិនមែនប្រុសជាដើម) គ្រាន់តែជា​ទី​កំណត់ដើម្បីឲ្យកើតប្រាជ្ញា ដើម្បីឲ្យចម្រើនស្មារតីប៉ុណ្ណោះ ។ ភិក្ខុនោះមាន​ចិត្ត​​​មិនអាស្រ័យ (តណ្ហានិស្ស័យនិងទិដ្ឋិនិស្ស័យ)ផង មិនប្រកៀកប្រកាន់​អ្វី​តិច​តួច ក្នុងលោកផង ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវ​កាយ​ក្នុង​​​កាយគ្រប់ឥរិយាបថទាំង ៤ យ៉ាងនេះឯង ។</p>
        <p>នវសីវថិកាបព្វៈ ។១២៣៤៥</p>
        <p>ចប់ កាយានុបស្សនាសតិប្បដ្ឋាន ។</p>
        <p><a class='ref km' id='km១៣៩' href='#km១៣៩'>១៣៩</a>ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវវេទនា ក្នុង​វេទនា​​​ទាំងឡាយជាប្រក្រតី គ្រប់ឥរិយាបថទាំង ៤ តើដូចម្តេច ។ ម្នាល​ភិក្ខុ​ទាំងឡាយ ភិក្ខុក្នុងសាសនានេះ កាលទទួលសុខវេទនាក្តី ក៏ដឹងច្បាស់ថាអាត្មា​អញទទួលសុខវេទនា កាលទទួលទុក្ខវេទនាក្តី ក៏ដឹងច្បាស់ថាអាត្មាអញទទួល​​​​ទុក្ខវេទនា កាលទទួលអទុក្ខមសុខវេទនាក្តី ក៏ដឹងច្បាស់ថា អាត្មាអញទទួល​​​​​អទុក្ខមសុខវេទនា ដូច្នេះ ។ កាលទទួលសុខវេទនា ប្រកប​ដោយអាមិសៈ</a>​​)</sup>គឺ​បញ្ច​កាមគុណក្តី ក៏ដឹងច្បាស់ថាអាត្មាអញទទួលសុខវេទនា ប្រកប​ដោយ​អាមិសៈ កាលទទួលសុខវេទនា មិនប្រកបដោយអាមិសៈ ក្តី ក៏ដឹងច្បាស់ថា អាត្មាអញទទួលសុខវេទនា មិនប្រកបដោយអាមិសៈ ។ កាលទទួលទុក្ខវេទនា ប្រកប​ដោយអាមិសៈក្តី ក៏ដឹងច្បាស់ថា អាត្មាអញទទួលទុក្ខវេទនាប្រកប​ដោយ​​​​អាមិស កាលទទួលទុក្ខវេទនា មិនប្រកបដោយអាមិសក្តី ក៏ដឹងច្បាស់​ថា អាត្មា​អញទទួលទុក្ខវេទនា មិនប្រកបដោយអាមិស ។ កាលទទួល​អទុក្ខមសុខ​​វេទនា ប្រកបដោយអាមិសក្តី ក៏ដឹងច្បាស់ថា អាត្មាអញទទួលអទុក្ខម​សុខ​​​វេទនា ប្រកប​ដោយអាមិស កាលទទួលអទុក្ខមសុខវេទនា មិនប្រកប​ដោយ​​​អាមិសក្តី ក៏ដឹងច្បាស់ថា អាត្មាអញទទួលអទុក្ខមសុខវេទនា មិនប្រកប​ដោយ​អាមិស ដូច្នេះ ។ ភិក្ខុពិចារណាឃើញរឿយ ៗ នូវវេទនាក្នុងវេទនា​ទាំងឡាយ ខាង​ក្នុង​ជា​ប្រក្រតី (ដោយការកំណត់នូវវេទនា មានសុខ​វេទនា​ជា​ដើម​) គ្រប់​ឥរិយាបថ​ទាំង ៤ ដូច្នេះក្តី ពិចារណាឃើញរឿយ ៗ នូវវេទនាក្នុង​វេទនា​ទាំងឡាយ​ជា​ខាង​​ក្រៅជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញ​រឿយ ៗ នូវវេទនា​ក្នុង​វេទនា​ទាំងឡាយ ជាខាងក្នុងនឹងខាងក្រៅជា​ប្រក្រតី គ្រប់ឥរិយាបថទាំង ៤ ក្តី ពិចារណា​​​​ឃើញរឿយ ៗ នូវធម៌ដែល​ជា​ទី​ប្រជុំ​កើតឡើង​</a>)​</sup> ក្នុង​វេទនា​ទាំង​ឡាយ គ្រប់ឥរិយាបថទាំង ៤ ក្តី ពិចារណា​ឃើញ​រឿយ​ ៗ នូវធម៌ដែល​សូន្យ​ទៅ​ក្នុងវេទនាទាំងឡាយ គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវ​ធម៌​ដែល​ប្រជុំកើតឡើង ទាំងធម៌ដែលសូន្យទៅក្នុង​វេទនា​ទាំងឡាយ គ្រប់​ឥរិយា​-បថ​​​​​ទាំង ៤ ក្តី ពុំនោះសោតស្មារតី (ជាគ្រឿង​កំណត់​​នូវវេទនា) របស់​ភិក្ខុ​នោះ ក៏ផ្ចង់ឡើងចំពោះថា វេទនាមានមែន (តែមិន​មែន​​​សត្វ មិនមែនបុគ្គល មិន​មែនស្រី មិនមែនប្រុស ជាដើម) គ្រាន់តែ​ជា​ទី​កំណត់ដើម្បីឲ្យចម្រើនប្រាជ្ញា ដើម្បីឲ្យចម្រើនស្មារតីប៉ុណ្ណោះ ។ ភិក្ខុនោះ មាន​ចិត្ត​មិនអាស្រ័យ (ដោយ​តណ្ហា​និស្ស័យ និងទិដ្ឋិនិស្ស័យ) ជាប្រក្រតី គ្រប់​ឥរិយាបថ​ទាំង ៤ ផង មិន​ប្រកៀក​ប្រកាន់​​​អ្វីតិចតួចក្នុងលោកផង ម្នាលភិក្ខុ​ទាំងឡាយ ភិក្ខុពិចារណាឃើញ រឿយ ៗ នូវវេទនាក្នុងវេទនាទាំងឡាយជា​ប្រក្រតី គ្រប់ឥរិយាបថទាំង ៤ យ៉ាង​នេះ​ឯង ។</p>
        <p>វេទនានុបស្សនាសតិបដ្ឋាន ។</p>
        <p><a class='ref km' id='km១៤០' href='#km១៤០'>១៤០</a>ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវចិត្តក្នុងចិត្ត ជាប្រក្រតី គ្រប់ឥរិយាបថទាំង ៤ តើដូចម្តេច​ ។ ម្នាលភិក្ខុទាំងឡាយ ភិក្ខុ​ក្នុង​សាសនា​​នេះ ទោះចិត្តប្រកបដោយរាគៈ (គឺលោភមូល ៨ ប្រការ) ក៏ដឹងច្បាស់​ថា ចិត្តប្រកបដោយរាគៈ ទោះចិត្តប្រាសចាករាគៈ (គឺលោកិយកុសលចិត្តនិង​អព្យា​​កតចិត្ត) ក៏ដឹងច្បាស់ថា ចិត្តប្រាសចាករាគៈ ។ ទោះចិត្ត​ប្រកប​ដោយ​ទោសៈ (គឺទោសមូល ២ ប្រការ) ក៏ដឹងច្បាស់ថា ចិត្តប្រកបដោយទោសៈ ទោះ​ចិត្ត​​​ប្រាស​ចាក​​​ទោសៈ (គឺលោកិយកុសលចិត្តនិងអព្យាកតចិត្ត) ក៏ដឹងច្បាស់ថា ចិត្ត​​ប្រាស​ចាក​​ទោសៈ ។ ទោះចិត្តប្រកបដោយមោហៈ (គឺមោហមូល ២ ប្រការ) ក៏ដឹងច្បាស់ថា ចិត្តប្រកបដោយមោហៈ ទោះចិត្តប្រាសចាកមោហៈ (គឺ​លោកិយ​​​កុសលចិត្តនិងអព្យាកតចិត្ត) ក៏ដឹងច្បាស់ថា ចិត្តប្រាស​ចាក​មោហៈ​ ។ ទោះចិត្តរួញរា (គឺចិត្តដែលថីនមិទ្ធៈគ្របសង្កត់) ក៏ដឹងច្បាស់ថា ចិត្តរួញរា ទោះ​ចិត្ត​​​រាយមាយ (គឺឧទ្ធច្ចសហគតចិត្ត) ក៏ដឹងច្បាស់ថា ចិត្តរាយមាយ ។ ទោះចិត្ត​ដល់​នូវភាវៈប្រសើរ (គឺជារូបាវចរចិត្តនិងអរូបាវចរចិត្ត) ក៏ដឹងច្បាស់ថា ចិត្ត​ដល់​នូវ​ភាវៈ​ប្រសើរ ទោះចិត្តមិនដល់នូវភាវៈប្រសើរ (គឺជាកាមាវចរចិត្ត) ក៏ដឹង​ច្បាស់​​​​​ថា ចិត្តមិនដល់នូវភាវៈប្រសើរ ។ ទោះចិត្តនៅមានចិត្តដទៃប្រសើរជាង (គឺកាមាវចរចិត្ត) ក៏ដឹងច្បាស់ថា ចិត្តនៅមានចិត្តដទៃប្រសើរជាង ទោះចិត្ត​មិន​មាន​ចិត្តដទៃប្រសើរជាង (គឺរូបាវចរចិត្តនិងអរូបាវចរចិត្ត) ក៏ដឹងច្បាស់ថា ចិត្ត​មិន​មានចិត្តដទៃប្រសើរជាង ។ ទោះចិត្តដំកល់នៅមាំ (គឺជាអប្បនាសមាធិ និងឧបចារសមាធិ) ក៏ដឹងច្បាស់ថា ចិត្តដំកល់នៅមាំ ទោះចិត្តមិនដំកល់នៅមាំ (គឺប្រាសចាកសមាធិទាំង២) ក៏ដឹងច្បាស់ថា ចិត្តមិនដំកល់នៅមាំ ។ ទោះ​ចិត្ត​រួច​ស្រឡះក៏ដឹងច្បាស់ថា ចិត្តរួចស្រឡះ ទោះចិត្តមិនទាន់រួចស្រឡះ ក៏​ដឹងច្បាស់​ថា ចិត្តមិនទាន់រួចស្រឡះ ។ ភិក្ខុពិចារណាឃើញរឿយ ៗ នូវចិត្តក្នុងចិត្តជា​ខាង​​ក្នុង (ដោយការកំណត់នូវចិត្តប្រកបដោយរាគៈជាដើម) ជាប្រក្រតី គ្រប់​ឥរិយាបថទាំង ៤ ក្តី ពិចារណាឃើញរឿយ ៗ នូវចិត្តក្នុងចិត្ត ជាខាងក្រៅជា​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវចិត្តក្នុងចិត្តជា​ខាង​​​ក្នុងនិងខាងក្រៅជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញ​រឿយ ​​​ៗ នូវធម៌ដែលជាទីប្រជុំកើតឡើងក្នុងចិត្តជាប្រក្រតី គ្រប់​ឥរិយាបថ​ទាំង​ ៤ ក្តី ពិចារណាឃើញរឿយ ៗ នូវធម៌ដែលសូន្យទៅក្នុងចិត្ត ជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវធម៌ដែល​ជាទី​ប្រជុំ​កើត​ឡើង ទាំងធម៌ដែលសូន្យទៅក្នុងចិត្តជាប្រក្រតី គ្រប់ឥរិយាបថទាំង ៤ ក្តី ពុំនោះសោតស្មារតី (ជាគ្រឿងកំណត់នូវចិត្តដែលប្រកបដោយរាគៈជាដើម) របស់ភិក្ខុនោះក៏ផ្ចង់ឡើងចំពោះថា ចិត្តមានមែន (តែមិនមែនសត្វមិនមែន​បុគ្គលមិនមែនស្រីមិនមែនប្រុសជាដើម) គ្រាន់តែជាទីកំណត់ ដើម្បី​ឲ្យ​ចម្រើន​​​ប្រាជ្ញា ដើម្បីឲ្យចម្រើនស្មារតីប៉ុណ្ណោះ ។ ភិក្ខុនោះ មានចិត្តមិនអាស្រ័យ (តណ្ហា​និស្ស័យនិងទិដ្ឋិនិស្ស័យ) គ្រប់ឥរិយាបថទាំង ៤​ ផង មិនប្រកៀក​ប្រកាន់​អ្វី​តិច​តួច​​ក្នុងលោកផង ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវចិត្តក្នុង​ចិត្ត​ជាប្រក្រតី គ្រប់ឥរិយាបថទាំង ៤ យ៉ាងនេះឯង ។</p>
        <p>ចិត្តានុបស្សនាសតិបដ្ឋាន ។</p>
        <p><a class='ref km' id='km១៤១' href='#km១៤១'>១៤១</a>ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវធម៌ក្នុងធម៌​ទាំងឡាយជាប្រក្រតី គ្រប់ឥរិយាបថទាំង ៤ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណាឃើញរឿយ ៗ នូវធម៌ក្នុងធម៌ទាំងឡាយ ជា​ប្រក្រតី គឺនីវរណៈធម៌ទាំង ៥ យ៉ាង ។ ម្នាលភិក្ខុទាំងឡាយ ភិក្ខុពិចារណា​ឃើញ​រឿយ ៗ នូវធម៌ក្នុងធម៌ទាំងឡាយជាប្រក្រតី គឺនីវរណៈធម៌ទាំង ៥ តើ​ដូច​ម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ទោះកាមច្ឆន្ទមាននៅក្នុង​សន្តាន​​ចិត្ត​នៃ​​ខ្លួន ក៏ដឹងច្បាស់ថា កាមច្ឆន្ទៈមាននៅក្នុងសន្តានចិត្ត របស់​អាត្មា​អញ ទោះ​​​​​កាមច្ឆន្ទៈមិនមាននៅក្នុងសន្តានចិត្តនៃខ្លួន ក៏ដឹងច្បាស់ថា កាមច្ឆន្ទៈ មិន​មាន​នៅ​ក្នុ​ងសន្តានចិត្តរបស់អាត្មាអញ ។ ទោះកាមច្ឆន្ទៈ ដែល​មិន​ទាន់​កើត​ឡើង ហើយកើតឡើងបានដោយហេតុណា ក៏ដឹងច្បាស់នូវហេតុនោះផង ការ​លះបង់នូវកាមច្ឆន្ទៈ ដែលកើតឡើងហើយដោយហេតុណា ក៏ដឹង​ច្បាស់​នូវ​ហេតុ​នោះ ផង កាមច្ឆន្ទដែលលះបង់បានហើយ មិនកើតតទៅទៀតដោយ​​​​ហេតុណា ក៏ដឹងច្បាស់នូវហេតុនោះ ផង ។ ទោះ​ព្យាបាទ​មាន​នៅ​ក្នុង​សន្តាន​ចិត្ត​នៃ​ខ្លួន ក៏ដឹងច្បាស់ថា ព្យាបាទមាននៅក្នុងសន្តានចិត្តរបស់​អាត្មា​អញ ទោះ​ព្យាបាទ​មិនមាននៅក្នុងសន្តានចិត្តនៃខ្លួន ក៏ដឹងច្បាស់ថា ព្យាបាទ​មិនមាន​នៅ​​​​ក្នុងសន្តានចិត្តរបស់អាត្មាអញ ។ ទោះព្យាបាទដែល​មិន​ទាន់​កើត​ឡើង​ហើយ​ កើតឡើងបាន ដោយហេតុណា ក៏ដឹងច្បាស់នូវហេតុនោះផង ការ​លះ​បង់​​​នូវព្យាបាទ ដែលកើតឡើងហើយ ដោយហេតុណា ក៏ដឹងច្បាស់​នូវ​ហេតុ​នោះផង ព្យាបាទដែលលះបង់បានហើយ មិនកើតតទៅទៀតដោយ​ហេតុណា ក៏ដឹងច្បាស់នូវហេតុនោះ ផង ។ ទោះថីនមិទ្ធៈ មាននៅក្នុង​សន្តាន​ចិត្ត​​នៃ​ខ្លួន ក៏ដឹងច្បាស់ថា ថីនមិទ្ធៈមាននៅក្នុងសន្តានចិត្តរបស់អាត្មាអញ ថីនមិទ្ធៈ មិនមានក្នុងសន្តានចិត្តនៃខ្លួន ក៏ដឹងច្បាស់ថា ថីនមិទ្ធៈមិនមាន​នៅ​ក្នុង​សន្តាន​ចិត្តរបស់អាត្មាអញ ។ ទោះថីនមិទ្ធៈ ដែលមិនទាន់កើតឡើង ហើយ​កើត​ឡើង ដោយហេតុណា ក៏ដឹងច្បាស់នូវហេតុនោះផង កិរិយាលះ​បង់​នូវ​ថីនមិទ្ធៈដែលកើតឡើងហើយ ដោយហេតុណា ក៏ដឹងច្បាស់នូវហេតុនោះផង ថីនមិទ្ធៈដែលលះបង់បានហើយ មិនកើតទៅទៀតដោយហេតុណា ក៏ដឹងច្បាស់នូវហេតុនោះផង ។ ទោះឧទ្ធច្ចកុក្កុច្ចៈ ដែលមាននៅ​ក្នុងសន្តាន​ចិត្ត​នៃ​​​ខ្លួន ក៏ដឹងច្បាស់ថា ឧទ្ធច្ចកុក្កុច្ចៈ មាននៅក្នុងសន្តានចិត្តរបស់អាត្មាអញ ទោះ​​ឧទ្ធច្ចកុក្កុច្ចៈ មិនមាននៅក្នុងសន្តានចិត្តនៃខ្លួន ក៏ដឹងច្បាស់ថា ឧទ្ធច្ចកុក្កុច្ចៈ មិន​​​មាននៅក្នុងសន្តានចិត្តរបស់អាត្មាអញ ។ ទោះឧទ្ធច្ចកុក្កុច្ចៈ ដែល​មិន​ទាន់​កើត​ឡើងបាន ដោយហេតុណា ក៏ដឹងច្បាស់នូវហេតុនោះផង ការលះ​បង់​នូវ​ឧទ្ធច្ចកុក្កុច្ចៈដែលកើតឡើង ដោយហេតុណា ក៏ដឹងច្បាស់នូវហេតុនោះ ផង ឧទ្ធច្ចកុក្កុច្ចៈដែលលះបង់បានហើយ មិនកើតតទៅតទៀតដោយហេតុណា ក៏​ដឹង​ច្បាស់នូវហេតុនោះផង ។ ទោះវិចិកិច្ឆាមាននៅក្នុងសន្តានចិត្តនៃខ្លួន ក៏​ដឹង​ច្បាស់ថា វិចិកិច្ឆាមាននៅក្នុងសន្តានចិត្តរបស់អាត្មាអញ ទោះវិចិកិច្ឆាមិន​មាន​នៅក្នុងសន្តានចិត្តនៃខ្លួន ក៏ដឹងច្បាស់ថា វិចិកិច្ឆាមិន​មាន​នៅ​ក្នុង​សន្តាន​ចិត្ត របស់អាត្មាអញ ។ ទោះវិចិកិច្ឆាមិនទាន់កើតឡើង ហើយកើតឡើងបាន ដោយ​ហេតុណា ក៏ដឹងច្បាស់នូវហេតុនោះផង កិរិយាលះបង់នូវវិចិកិច្ឆា ដែល​កើត​ឡើងហើយ ដោយហេតុណា ក៏ដឹងច្បាស់នូវហេតុនោះផង វិចិកិច្ឆា​ដែល​លះបង់បានហើយ មិនកើតតទៅទៀត ដោយហេតុណា ក៏ដឹង​ច្បាស់​នូវ​ហេតុ​នោះផង ។ ភិក្ខុពិចារណាឃើញរឿយ ៗ នូវធម៌ក្នុងធម៌ទាំងឡាយ ជា​ខាង​ក្នុង (ដោយការកំណត់នូវនីវរណធម៌ ៥ យ៉ាង) ជាប្រក្រតី គ្រប់ឥរិយាបថ​ទាំង​ ៤ ក្តី ពិចារណាឃើញរឿយ ៗ នូវធម៌ក្នុងធម៌ទាំងឡាយជាខាងក្រៅ ជា​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវ​ធម៌ក្នុ​ង​ធម៌​ទាំងឡាយ ជាខាងក្នុងនិងខាងក្រៅជាប្រក្រតី គ្រប់ឥរិយាបថទាំង ៤ ក្តី ពិចារណា​​​​ឃើញ​រឿយ ៗ នូវធម៌ដែលជាទីប្រជុំកើតឡើង ក្នុងធម៌ទាំងឡាយជា​ប្រក្រតី គ្រប់​ឥរិយាបថ​ទាំង ៤ ក្តី ពិចារណាឃើញរឿយ ៗ នូវធម៌​ដែល​សូន្យ​ទៅ ក្នុង​​ធម៌​ទាំងឡាយជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញ​រឿយ​ ៗ នូវធម៌ដែលជាទីប្រជុំកើត ទាំងធម៌ដែលសូន្យទៅក្នុងធម៌ទាំងឡាយ ជាប្រក្រតី គ្រប់ឥរិយាបថទាំង ៤ ក្តី ពុំនោះសោត ស្មារតី (ជាគ្រឿងកំណត់​នូវ​នីវរ​ណធម៌ ៥ យ៉ាង) របស់ភិក្ខុនោះ ក៏ផ្ចង់ឡើងចំពោះថា ធម៌មានមែន (តែមិន​មែន​​​សត្វ មិនមែនបុគ្គលមិនមែនស្រីមិនមែនប្រុសជាដើម) គ្រាន់តែ​ជា​ទី​កំណត់ដើម្បី​ឲ្យ​ចំរើន​ប្រាជ្ញា ដើម្បីឲ្យចំរើនស្មារតីប៉ុណ្ណោះ ភិក្ខុមានចិត្ត​មិន​អាស្រ័យ (ដោយ​តណ្ហានិងទិដ្ឋិ) គ្រប់ឥរិយាបថទាំង ៤ ផង មិនប្រកៀក​ប្រកាន់​​​​អ្វី​​​តិចតួច​ក្នុង​លោក​ផង ម្នាលភិក្ខុទាំងឡាយ ភិក្ខុពិចារណា​ឃើញ​រឿយ ​ៗ នូវ​ធម៌​​​ក្នុង​ធម៌​ទាំងឡាយ គឺនីវរណធម៌ទាំង ៥ ជាប្រក្រតី គ្រប់ឥរិយាបថទាំង ៤ យ៉ាង​​​នេះឯង ។</sup></p>
        <p>នីវរណៈបព្វៈ ។</p>
        <p><a class='ref km' id='km១៤២' href='#km១៤២'>១៤២</a>ម្នាលភិក្ខុទាំងឡាយ មួយទៀត ភិក្ខុពិចារណាឃើញរឿយ ៗ នូវធម៌ក្នុងធម៌ទាំងឡាយ គឺឧបាទានក្ខន្ធទាំង ៥ ជាប្រក្រតី គ្រប់ឥរិយាបថ​ទាំង​៤​​​ ។ ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវធម៌ក្នុងធម៌​ទាំង​ឡាយ គឺឧបាទានក្ខន្ធទាំង ៥ ជាប្រក្រតី គ្រប់ឥរិយាបថទាំង ៤ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ (ពិចារណាឃើញរឿយៗដូច្នេះថា) រូបមានប្រមាណប៉ុណ្ណេះ ធម៌ដែលជាដែនកើតឡើង នៃរូបមានប្រមាណប៉ុណ្ណេះ ធម៌ដែលជាដែនរលត់ទៅនៃរូបមានប្រមាណប៉ុណ្ណេះ វេទនាមាន​ប្រមាណប៉ុណ្ណេះ ធម៌ដែលជាដែនកើតឡើងនៃវេទនា មានប្រមាណប៉ុណ្ណេះ ធម៌ដែលជាដែនរលត់ទៅនៃវេទនា មានប្រមាណប៉ុណ្ណេះ សញ្ញា មានប្រមាណប៉ុណ្ណេះ ធម៌ដែលជាដែនកើតឡើងនៃសញ្ញា មានប្រមាណប៉ុណ្ណេះ ធម៌ដែលជាដែនរលត់ទៅនៃសញ្ញា មានប្រមាណប៉ុណ្ណេះ សង្ខារ​ទាំងឡាយមានប្រមាណប៉ុណ្ណេះ ធម៌ដែលជាដែន​កើតឡើង​នៃ​សង្ខារ​ទាំង​ឡាយ មានប្រមាណប៉ុណ្ណេះ ធម៌ដែលជាដែនរលត់ទៅនៃសង្ខារមាន​ប្រមាណប៉ុណ្ណេះ វិញ្ញាណមានប្រមាណប៉ុណ្ណេះ ធម៌ដែលជាដែន​កើត​ឡើ​ង​​​​​​នៃវិញ្ញាណមានប្រមាណប៉ុណ្ណេះ ធម៌ដែល​ជាដែន​រលត់​ទៅ ​នៃ​វិញ្ញាណ មានប្រមាណប៉ុណ្ណេះ ។ ភិក្ខុពិចារណាឃើញរឿយ ៗ នូវធម៌​ក្នុង​ធម៌​ទាំង​ឡាយ​ជាខាងក្នុង (ដោយការកំណត់នូវឧបាទានក្ខន្ធទាំង៥) ជាប្រក្រតី គ្រប់​ឥរិយាបថ​ទាំង ៤ ក្តី ពិចារណាឃើញរឿយ ៗ នូវធម៌ក្នុងធម៌ទាំងឡាយ ជា​ខាង​ក្រៅជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវ​ធម៌​ក្នុង​ធម៌​​ទាំងឡាយជាខាងក្នុងនិងខាងក្រៅជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញរឿយ ៗ នូវធម៌ដែលជាទីប្រជុំកើតឡើង ក្នុងធម៌ទាំងឡាយ ជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវធម៌ដែល​សូន្យ​ទៅក្នុងធម៌ទាំងឡាយជាប្រក្រតី គ្រប់ឥរិយាបថទាំង៤ក្តី ពិចារណា​ឃើញ​រឿយ ៗ នូវធម៌ដែលជាទីប្រជុំកើតឡើង ទាំងធម៌ដែលសូន្យទៅក្នុងធម៌ទាំងឡាយ ជា​ប្រក្រតីគ្រប់ឥរិយាបថទាំង ៤ ក្តី ពុំនោះសោត ស្មារតី (ជាគ្រឿងកំណត់នូវ​ឧបាទាន​​​ក្ខន្ធ) របស់ភិក្ខុនោះ ក៏ផ្ចង់ឡើងចំពោះថា ធម៌មានមែន(តែមិន​មែន​សត្វមិនមែនបុគ្គលមិនមែនស្រី មិនមែនប្រុសជាដើម) គ្រាន់តែជាទីកំណត់ ដើម្បី​​​​​ឲ្យចម្រើនប្រាជ្ញា ដើម្បីឲ្យចម្រើនស្មារតីប៉ុណ្ណោះ ភិក្ខុមានចិត្ត​មិន​អាស្រ័យ (ដោយតណ្ហានិងទិដ្ឋិ) គ្រប់ឥរិយាបថទាំង ៤ ផង មិនប្រកៀកប្រកាន់អ្វីតិចតួច ក្នុង​លោកផង ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវ​ធម៌​ក្នុង​ធម៌​ទាំងឡាយ គឺឧបាទានក្ខន្ធទាំង ៥ ជាប្រក្រតី គ្រប់ឥរិយាបថទាំង ៤ យ៉ាងនេះ​ឯង​ ។</p>
        <p><a class='ref km' id='km១៤៣' href='#km១៤៣'>១៤៣</a>ម្នាលភិក្ខុទាំងឡាយ មួយទៀត ភិក្ខុពិចារណាឃើញរឿយ ៗ នូវ​ធម៌​ក្នុងធម៌ទាំងឡាយ គឺអាយតនៈ ៦ ទាំងខាងក្នុងនិងខាងក្រៅ ជាប្រក្រតី គ្រប់​ឥរិយាបថទាំង ៤ ។ ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវ​ធម៌ក្នុងធម៌ទាំងឡាយ គឺអាយតនៈ ៦ ទាំងខាងក្នុងនិងខាងក្រៅ ជាប្រក្រតី គ្រប់​​​​ឥរិយាបថទាំង ៤ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ដឹង​ច្បាស់​​នូវចក្ខុប្រសាទផង ដឹងច្បាស់នូវរូបារម្មណ៍ទាំងឡាយផង មួយវិញ​ទៀត សំយោជនធម៌ណា ដែលអាស្រ័យនូវភ្នែកនិងរូបទាំងពីរនោះ ហើយ​កើត​ឡើង ក៏ដឹងច្បាស់នូវសញ្ញោជនធម៌នោះផង ។ សំយោជនធម៌ដែល​មិន​ ទាន់​កើត​ឡើងហើយកើតឡើងបាន ដោយហេតុណា ក៏ដឹងច្បាស់​នូវ​ហេតុ​នោះផង ការលះបង់បាននូវសំយោជនធម៌ដែលកើតឡើង ដោយហេតុណា ក៏​ដឹង​ច្បាស់នូវហេតុនោះផង សំយោជនធម៌ដែលលះបង់បានហើយ មិន​កើត​ត​ទៅ​ទៀត ដោយហេតុណា ក៏ដឹងច្បាស់នូវហេតុនោះផង ។ ភិក្ខុដឹងច្បាស់​នូវ​សោត​ប្រសាទ​ផង ដឹងច្បាស់នូវសទ្ទារម្មណ៍ទាំងឡាយផង...។ ដឹង​ច្បាស់​​​​​​​​នូវ​ឃាន​ប្រសាទផង ដឹងច្បាស់នូវគន្ធារម្មណ៍ទាំងឡាយផង...។ ដឹង​ច្បាស់​​​​​​នូវ​ជិវ្ហា​ប្រសាទ​ផង ដឹងច្បាស់នូវរសារម្មណ៍ទាំងឡាយផង...។ ដឹងច្បាស់​នូវ​កាយ​ប្រសាទ​​​ផង ដឹងច្បាស់នូវផោដ្ឋព្វារម្មណ៍ទាំងឡាយផង...។ ដឹងច្បាស់​នូវ​​​ចិត្តផង ដឹងច្បាស់នូវធម្មារម្មណ៍ទាំងឡាយផង មួយទៀត សំយោជន​ធម៌​​ណា ដែល​​​​អាស្រ័យនូវចិត្តនិងធម្មារម្មណ៍ទាំងពីរនោះ ហើយកើតឡើង ក៏ដឹងច្បាស់​នូវ​​​សញ្ញោជនធម៌នោះផង ។ សំយោជនធម៌ដែលមិន​ទាន់​កើត​ឡើង ក៏កើត​ឡើង​​​បាន ដោយហេតុណា ក៏ដឹងច្បាស់នូវហេតុនោះផង ការលះ​បង់​​នូវ​​​សំយោជន​ធម៌ដែលកើតឡើង ដោយហេតុណា ក៏ដឹង​ច្បាស់​នូវ​ហេតុ​នោះ​​​ផង សំយោជនធម៌ដែលលះបង់បានហើយ មិនកើតតទៅទៀត ដោយ​ហេតុ​ណា ក៏ដឹង​​ច្បាស់នូវហេតុនោះផង ។ ភិក្ខុពិចារណាឃើញរឿយ ៗ នូវធម៌​ក្នុង​​ធម៌​ទាំងឡាយ ជាចំណែកខាងក្នុង (ដោយការកំណត់​នូវ​អាយតនៈ​ខាង​ក្នុង​) ជា​​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវធម៌ក្នុងធម៌​ទាំងឡាយជាចំណែកខាងក្រៅក្តី ពិចារណាឃើញរឿយ ៗ នូវធម៌ក្នុង​ធម៌​ទាំងឡាយ ជាចំណែកខាងក្នុងនិងខាងក្រៅជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវសមុទយធម៌ទាំងឡាយជាប្រក្រតី គ្រប់​ឥរិយាបថ​​ទាំង ៤ ក្តី ពិចារណាឃើញរឿយ ៗ នូវវយធម៌ ក្នុងធម៌ទាំងឡាយ ជា​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវសមុទយធម៌ និង​វយធម៌ក្នុងធម៌ទាំងឡាយជាប្រក្រតី គ្រប់ឥរិយាបថទាំង ៤ ក្តី ពុំនោះសោត ស្មារតី (ជាគ្រឿងកំណត់នូវអាយតនៈ) របស់ភិក្ខុនោះ ក៏ផ្ចង់ឡើងចំពោះថា ធម៌​ទាំងឡាយមានមែន (តែមិនមែនសត្វ មិនមែនបុគ្គល មិនមែនស្រី មិន​មែន​ប្រុសជាដើម) គ្រាន់តែជាទីកំណត់ដើម្បីឲ្យចម្រើនប្រាជ្ញា ដើម្បី​ឲ្យ​ចម្រើន​ស្មារតី​ប៉ុណ្ណោះ ។ ភិក្ខុមានចិត្តមិនអាស្រ័យ (តណ្ហានិស្ស័យនិងទិដ្ឋិនិស្ស័យ) គ្រប់​​ឥរិយាបថទាំង ៤ ផង មិនប្រកៀកប្រកាន់អ្វីតិចតួច ក្នុងលោកផង ម្នាល​ភិក្ខុ​​​​​ទាំងឡាយ ភិក្ខុពិចារណាឃើញរឿយ ៗ នូវធម៌ក្នុងធម៌ទាំងឡាយ គឺ​អាយតនៈ​ ​៦ ទាំងខាងក្នុងខាងក្រៅជាប្រក្រតី គ្រប់ឥរិយាបថទាំង ៤ យ៉ាងនេះឯង ។</p>
        <p>អាយតនបព្វៈ ។</p>
        <p><a class='ref km' id='km១៤៤' href='#km១៤៤'>១៤៤</a>ម្នាលភិក្ខុទាំងឡាយ មួយទៀត ភិក្ខុពិចារណា​ឃើញ​រឿយ ​ៗ​ នូវ​ធម៌ក្នុងធម៌ទាំងឡាយ គឺពោជ្ឈង្គៈ (អង្គធម៌ជាគ្រឿងត្រាស់ដឹង) ៧ ប្រការជា​ប្រក្រតី គ្រប់ឥរិយាបថទាំង ៤ ។ ម្នាលភិក្ខុទាំងឡាយ ភិក្ខុពិចារណា​ឃើញ​រឿយ ​ៗ នូវធម៌ក្នុងធម៌ទាំងឡាយ គឺពោជ្ឈង្គ ៧ ប្រការជាប្រក្រតី គ្រប់​ឥរិយាបថ​​​​ទាំង ៤ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ទោះ​សតិសម្ពោជ្ឈង្គ ដែលមាននៅក្នុងសន្តានចិត្តនៃខ្លួន ក៏ដឹងច្បាស់ថាសតិ-​សម្ពោជ្ឈង្គមាននៅក្នុងសន្តានចិត្តរបស់អាត្មាអញ ទោះសតិសម្ពោជ្ឈង្គ ដែល​មិន​​​​មាននៅក្នុងសន្តានចិត្តនៃខ្លួន ក៏ដឹងច្បាស់ថា សតិសម្ពោជ្ឈង្គមិន​មាន​ក្នុង​សន្តាន​ចិត្តរបស់អាត្មាអញ ។ ទោះសតិសម្ពោជ្ឈង្គ ដែលមិនទាន់កើតឡើង កើត​ឡើង​បានដោយហេតុណា ក៏ដឹងច្បាស់នូវហេតុនោះផង ការ​ចម្រើន​ឡើងបរិបូណ៌នៃសតិសម្ពោជ្ឈង្គដែលកើតឡើងហើយ ដោយហេតុណា ក៏​ដឹង​​​ច្បាស់នូវហេតុនោះ ផង ។ ទោះធម្មវិចយសម្ពោជ្ឈង្គ ដែលមាននៅ​ក្នុង​សន្តាន​ចិ​ត្ត​នៃ​​​ខ្លួន...។ ទោះវិរិយសម្ពោជ្ឈង្គ ដែលមាន​នៅក្នុង​សន្តាន​ចិត្ត​នៃ​ខ្លួន...​។ ទោះបីតិ​សម្ពោជ្ឈង្គ ដែលមាននៅក្នុងសន្តានចិត្តនៃខ្លួន...។ ទោះ​បស្ស-ទ្ធិ​សម្ពោជ្ឈង្គ ដែល​​មាននៅក្នុងសន្តានចិត្តនៃខ្លួន...។ ទោះសមាធិសម្ពោជ្ឈង្គ ដែល​​​​មាន​នៅ​ក្នុង​សន្តា​នចិត្តនៃខ្លួន...។ ទោះឧបេក្ខាសម្ពោជ្ឈង្គ ដែល​មាននៅ​ក្នុង​​​​សន្តាន​ចិត្ត​នៃ​ខ្លួន ក៏ដឹងច្បាស់ថា ឧបេក្ខាសម្ពោជ្ឈង្គមាននៅក្នុងសន្តាន​ចិត្ត​របស់​អាត្មា​អញ ទោះឧបេក្ខាសម្ពោជ្ឈង្គ ដែលមិនមាននៅក្នុងសន្តានចិត្តនៃខ្លួន ក៏ដឹង​ច្បាស់​​​ថា ឧបេក្ខាសម្ពោជ្ឈង្គ មិនមាននៅក្នុងសន្តានចិត្តរបស់អាត្មាអញ ។ ទោះ​ឧបេក្ខាសម្ពោជ្ឈង្គ ដែលមិនទាន់កើតឡើងកើតឡើងបាន ដោយហេតុ​ណា​​ ក៏ដឹង​ច្បាស់នូវហេតុនោះផង ការចម្រើនពេញបរិបូណ៌នៃឧបេក្ខា​-សម្ពោជ្ឈង្គ ដែល​កើតឡើងហើយ ដោយហេតុណា ក៏ដឹងច្បាស់​នូវ​ហេតុ​នោះ​ផង ។ ភិក្ខុ​ពិចារណាឃើញរឿយ ៗ នូវធម៌ក្នុងធម៌ទាំងឡាយជាចំណែក​ខាង​ក្នុងជា​ប្រក្រតី (ដោយការកំណត់នូវសម្ពោជ្ឈង្គទាំង៧) គ្រប់ឥរិយាបថទាំង ៤ ក្តី ពិចារណា​ឃើញរឿយ ៗ នូវធម៌ក្នុងធម៌ទាំងឡាយជាចំណែកខាងក្រៅ ជា​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវធម៌ក្នុងធម៌​ទាំងឡាយជាចំណែកខាងក្នុងនិងខាងក្រៅជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញរឿយ​ ៗ នូវសមុទយធម៌ក្នុងធម៌ទាំងឡាយជាប្រក្រតី គ្រប់​ឥរិយាបថទាំង ៤ ក្តី ពិចារណាឃើញរឿយ ៗ នូវវយធម៌ក្នុងធម៌ទាំងឡាយ ជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវសមុទយធម៌ និង​​វយធម៌ក្នុងធម៌ទាំងឡាយជាប្រក្រតី គ្រប់ឥរិយាបថទាំង ៤ ក្តី ពុំនោះ​សោតស្មារតី (ជាគ្រឿងកំណត់នូវសម្ពោជ្ឈង្គទាំង៧) របស់ភិក្ខុនោះ ក៏ផ្ចង់​ឡើងចំពោះថា ធម៌មានមែន (តែមិនមែនសត្វ មិនមែនបុគ្គល មិនមែនស្រី មិនមែន​ប្រុសជាដើម) គ្រាន់តែជាទីកំណត់ដើម្បីឲ្យចម្រើនប្រាជ្ញា ដើម្បី​ឲ្យ​ចម្រើន​​​ស្មារតីប៉ុណ្ណោះ ភិក្ខុមានចិត្តមិនអាស្រ័យ (តណ្ហានិងទិដ្ឋិ) គ្រប់​ឥរិយាបថ​​​​ទាំង ៤ ផង មិនប្រកៀកប្រកាន់អ្វីតិចតួចក្នុងលោកផង ម្នាល​ភិក្ខុ​​​ទាំងឡាយ ភិក្ខុពិចារណាឃើញរឿយ ៗ នូវធម៌ក្នុងធម៌ទាំងឡាយ គឺពោជ្ឈង្គ​ទាំង​ ៧ ប្រការជាប្រក្រតី គ្រប់ឥរិយាបថទាំង ៤ យ៉ាងនេះឯង ។</p>
        <p>ពោជ្ឈង្គបព្វៈ ។</p>
        <p><a class='ref km' id='km១៤៥' href='#km១៤៥'>១៤៥</a>ម្នាលភិក្ខុទាំងឡាយ មួយទៀត ភិក្ខុពិចារណាឃើញរឿយ ៗ នូវធម៌ក្នុងធម៌ទាំងឡាយ គឺអរិយសច្ចទាំង ៤ គ្រប់ឥរិយាបថទាំង ៤ ។ ម្នាល​ភិក្ខុ​ទាំងឡាយ ភិក្ខុពិចារណាឃើញរឿយ ៗ នូវធម៌ក្នុងធម៌ទាំងឡាយ គឺ​អរិយសច្ច ៤ គ្រប់ឥរិយាបថទាំង ៤ តើដូចម្តេច ។ ម្នាលភិក្ខុទាំងឡាយ ភិក្ខុ​ក្នុ​ង​សាសនានេះ ដឹងច្បាស់តាមពិតថា នេះជាទុក្ខ ដឹងច្បាស់តាមពិតថា នេះ​ជា​ទុក្ខសមុទយ ដឹងច្បាស់តាមពិតថា នេះជាទុក្ខនិរោធ ដឹងច្បាស់តាមពិតថា នេះជាទុក្ខនិរោធគាមិនីបដិបទា ។ ភិក្ខុពិចារណាឃើញរឿយ ៗ នូវធ​ម៌​ក្នុង​ធម៌​​ទាំងឡាយ ជាចំណែកខាងក្នុង (ដោយការកំណត់នូវអរិយសច្ចទាំង៤) ជា​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវធម៌ក្នុងធម៌​ទាំង​ឡាយ ជាចំណែកខាងក្រៅជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញ​រឿយ ៗ នូវធម៌ក្នុងធម៌ទាំងឡាយជាចំណែកខាងក្នុងខាងក្រៅ ជា​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវសមុទយធម៌ក្នុង​ធម៌ទាំងឡាយជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវវយធម៌ ក្នុងធម៌ទាំងឡាយជាប្រក្រតី គ្រប់ឥរិយាបថទាំង ៤ ក្តី ពិចារណា​​​ឃើញរឿយ ៗ នូវសមុទយធម៌និងវយធម៌ក្នុងធម៌ទាំងឡាយជា​ប្រក្រតី គ្រប់​ឥរិយាបថទាំង ៤ ក្តី ពុំនោះសោតស្មារតី (ជាគ្រឿងកំណត់​នូវ​អរិយសច្ច​ទាំង៤) របស់ភិក្ខុនោះ ក៏ផ្ចង់ឡើងចំពោះថា ធម៌មានមែន (តែ​មិនមែន​សត្វ មិនមែន​បុគ្គល មិនមែនស្រី មិនមែនប្រុសជាដើម) គ្រាន់​តែ​ជា​គ្រឿង​កំណត់ ដើម្បីឲ្យ​ចម្រើនប្រាជ្ញា ដើម្បីឲ្យចម្រើនស្មារតីប៉ុណ្ណោះ ភិក្ខុមាន​ចិត្ត​មិន​អាស្រ័យ (តណ្ហា​និង​​​ទិដ្ឋិ) គ្រប់ឥរិយាបថទាំង ៤ ផង មិនប្រកៀក​ប្រកាន់​អ្វី​តិច​តួចក្នុងលោកផង ម្នាលភិក្ខុទាំងឡាយ ភិក្ខុពិចារណាឃើញរឿយ ៗ នូវ​ធម៌​ក្នុង​​ធ​ម៌ទាំងឡាយ គឺអរិយសច្ចទាំង ៤ ជាប្រក្រតី គ្រប់ឥរិយាបថទាំង ៤ យ៉ាង​នេះ​ឯង ។</p>
        <p>សច្ចបព្វៈ ។ ចប់ ភាណវារៈ ជាបឋម ។</p>
        <p><a class='ref km' id='km១៤៦' href='#km១៤៦'>១៤៦</a>ម្នាលភិក្ខុទាំងឡាយ ចុះទុក្ខអរិយសច្ច តើដូចម្តេច ។ ជាតិ ក៏ជាទុក្ខ ជរា ក៏ជាទុក្ខ មរណៈ ក៏ជាទុក្ខ សោកៈ បរិទេវៈ គឺសេចក្តីខ្សឹកខ្សួល ទុក្ខៈ គឺសេចក្តីលំបាកកាយ ទោមនស្សៈ គឺសេចក្តីអាក់អន់តូចចិត្ត ឧបាយាសៈ គឺសេចក្តីចង្អៀតចង្អល់ចិត្ត ក៏សុទ្ធតែជាទុក្ខ អប្បិយេហិសម្បយោគៈ គឺដំ​ណើរ​ជួប​ប្រសព្វដោយសត្វនឹងសង្ខារទាំងឡាយ ដែលមិនជាទីស្រឡាញ់ ក៏ជាទុក្ខ បិយេហិវិប្បយោគៈ គឺសេចក្តីព្រាត់ប្រាសចាកសត្វ នឹងសង្ខារទាំងឡាយ ដែល​​​​​ជា​​​ទីស្រឡាញ់ ក៏ជាទុក្ខ យម្បិច្ឆំនលភតិតម្បិ គឺបុគ្គលចង់បាននូវរបស់ណា ហើយ​មិនបាននូវរបស់នោះ ក៏ជាទុក្ខ បើពោលដោយសេចក្តីបំព្រួញ ឧបាទាន-​ក្ខន្ធ​​​ទាំង ៥ មានរូបក្ខន្ធជាដើម ក៏ជាទុក្ខ ។ ម្នាលភិក្ខុទាំងឡាយ ចុះដូចម្តេ​ច​ហៅ​​​ថាជាតិ ។ កិរិយាកើតជាដំបូង កិរិយាកើតព្រម ការចុះចាប់ផ្ទៃ ការវិល​ត្រឡប់​​​មកកើត កិរិយាកើតប្រាកដនៃខន្ធទាំងឡាយ ការបាននូវអាយតនៈ​ទាំងឡាយ​ណា របស់សត្វទាំងឡាយនោះ ៗ ក្នុងសត្តនិកាយនោះ ៗ ម្នាល​ភិក្ខុ​ទាំងឡាយ នេះតថាគតហៅថា ជាតិ ។ ម្នាលភិក្ខុទាំងឡាយ ចុះដូចម្តេច​ហៅ​ថា ជរា​ ។ ជរា គឺសេចក្តីគ្រាំគ្រាឬការប្រែប្រួល ធ្មេញបាក់ សក់ស្កូវ ស្បែក​ជ្រួញ​ជ្រីវ យុរយារ កិរិយាថយទៅនៃអាយុ កិរិយាទ្រុឌទ្រោមទៅនៃឥន្ទ្រិយ​ទាំង​ឡាយ​ណា របស់​សត្វ​​​ទាំងឡាយនោះ ៗ ក្នុងសត្តនិកាយនោះ ៗ ម្នាល​ភិក្ខុ​ទាំង​ឡាយ នេះ តថាគត​​​​ហៅថា ជរា ។ ម្នាលភិក្ខុទាំងឡាយ ចុះដូចម្តេច​ហៅថា ​មរណៈ ។ ភាវៈ​នៃ​ចិត្តដែលឃ្លាតចេញ អាការនៃចិត្តដែលឃ្លាតទៅ កិរិយា​បែក​​​ធ្លាយទៅ កិរិយា​​​​​​​បាត់បង់ទៅ សេចក្តីវិនាសនៃជីវិត សេចក្តីស្លាប់ កាល​កិរិយា សេចក្តី​បែក​ធ្លាយនៃខន្ធទាំងឡាយ កិរិយាដាក់ចុះនៃសាកសព កិរិយា​ផ្តាច់​បង់នូវជីវិ​-តិន្ទ្រិយណា របស់សត្វទាំងឡាយនោះ ៗ ចាកសត្តនិកាយនោះ​ ៗ ម្នាលភិក្ខុ​ទាំង​​​​ឡាយ នេះតថាគតហៅថា មរណៈ ។ ម្នាលភិក្ខុ​ទាំង​ឡាយ ចុះដូចម្តេច​ហៅ​ថា សោកៈ ។ ម្នាលភិក្ខុទាំងឡាយ សោកៈ គឺសេចក្តី​ស្តាយ​​​ស្រណោះ សេចក្តីស្រងេះស្រងោច សេចក្តីសោយសោក សេចក្តី​រីង​ស្ងួត​ក្នុង​​​ចិត្ត សេចក្តី​ក្រៀម​ក្រំក្នុងចិត្តណា របស់សត្វ ដែល​ប្រកប​ដោយ​សេចក្តី​វិនាស​​​ណាមួយ ដែល​សេចក្តីទុក្ខណាមួយពាល់ត្រូវ ម្នាលភិក្ខុទាំងឡាយ នេះតថាគត​ហៅថា សោកៈ ។ ម្នាលភិក្ខុទាំងឡាយ ចុះដូចម្តេចហៅថា បរិទេវៈ ។ ម្នាល​ភិក្ខុ​ទាំងឡាយ សភាវៈទួញរក (បិយជនមានកូនជាដើម) ភាវៈទួញ​រៀប​រាប់ (សរសើរគុណ) កិរិយាយំអណ្តឺតអណ្តក កិរិយាយំបម្រាស ននៀល ភាវៈ​​​នៃកិរិយាយំអណ្តឺតអណ្តក ភាវៈនៃកិរិយាយំបម្រាសននៀលណា របស់សត្វ ដែល​ប្រកបដោយសេចក្តីវិនាសណាមួយ ដែលសេចក្តីទុក្ខណាមួយពាល់ត្រូវ ម្នាល​​​ភិក្ខុទាំងឡាយ នេះតថាគតហៅថា បរិទេវៈ ។ ម្នាលភិក្ខុទាំងឡាយ ចុះ​ដូចម្តេច​ហៅថា ទុក្ខៈ ។ ម្នាលភិក្ខុទាំងឡាយ សេចក្តីលំបាកកាយ សេចក្តីមិន​សប្បាយ​​​កាយ សេចក្តីលំបាកដែលកើតអំពីកាយសម្ផ័ស្ស ការ​ទទួល​រង​សេចក្តី​មិន​ស្រួលណា ម្នាលភិក្ខុទាំងឡាយ នេះតថាគតហៅថា ទុក្ខៈ ។ ម្នាលភិក្ខុ​ទាំង​ឡាយ ចុះដូចម្តេចហៅថា ទោមនស្សៈ ។ ម្នាលភិក្ខុទាំងឡាយ សេចក្តី​លំបាក​ក្នុង​​ចិត្តសេចក្តីមិនសប្បាយក្នុងចិត្ត សេចក្តីលំបាក ដែលកើតអំពីមនោសម្ផ័ស្ស ការ​​​សោយអារម្មណ៍មិនស្រួលណា ម្នាលភិក្ខុទាំងឡាយ នេះតថាគតហៅថា ទោមនស្សៈ ។ ម្នាលភិក្ខុទាំងឡាយ ចុះដូចម្តេចហៅថា ឧបាយាសៈ ។ ម្នាល​ភិក្ខុ​ទាំងឡាយ សេចក្តីតានតឹងក្នុងចិត្ត សេចក្តីចង្អៀតចង្អល់ចិត្ត ភាវៈនៃសេចក្តី​តាន​តឹង​​ក្នុងចិត្ត ភាវៈនៃសេចក្តីចង្អៀតចង្អល់ចិត្តណា របស់សត្វដែលប្រកប​ដោយ​សេចក្តីវិនាសណាមួយ ដែលសេចក្តីទុក្ខណាមួយពាល់ត្រូវ ម្នាលភិក្ខុ​ទាំងឡាយ នេះតថាគតហៅថា ឧបាយាសៈ ។ ម្នាលភិក្ខុទាំងឡាយ ចុះដូចម្តេច​ហៅ​ថា អប្បិយេហិសម្បយោគទុក្ខ ។ ម្នាលភិក្ខុទាំងឡាយ រូបារម្មណ៍ សទ្ទារម្មណ៍ គន្ធារម្មណ៍ រសារម្មណ៍ ផោដ្ឋព្វារម្មណ៍ទាំងឡាយណា ដែលមិន​ជា​ទី​ប្រាថ្នា មិនជាទីត្រេកអរ មិនជាទីគាប់ចិត្ត ក្នុងលោកនេះមានដល់ជននោះ ពុំ​នោះ​សោត ពួកជនណាដែលប្រាថ្នានូវសេចក្តីមិនចម្រើន ប្រាថ្នានូវអំពើឥត​ប្រយោជន៍ ប្រាថ្នានូវសេចក្តីមិនសប្បាយ ប្រាថ្នានូវសេចក្តីមិនក្សេមក្សាន្តចាក​យោគៈដល់សត្វនោះ ការបានជួបគ្នា ការជួបជុំគ្នា ការប្រជុំគ្នា ការនៅ​ច្រឡូក​ច្រឡំ​គ្នាណា ដោយអារម្មណ៍នឹងជនទាំងឡាយនោះ ម្នាលភិក្ខុទាំងឡាយ នេះ តថាគត​ហៅថា អប្បិយេហិសម្បយោគទុក្ខ ។ ម្នាលភិក្ខុទាំងឡាយ ចុះដូចម្តេច​ហៅថា បិយេហិ វិប្បយោគទុក្ខ ។ ម្នាលភិក្ខុទាំងឡាយ រូបារម្មណ៍ សទ្ទារម្មណ៍ គន្ធារម្មណ៍ រសារម្មណ៍ ផោដ្ឋព្វារម្មណ៍ទាំងឡាយណា ដែលជាទីប្រាថ្នា ជាទី​ត្រេកអរ ជាទីគាប់ចិត្តក្នុងលោកនេះ មានដល់ជននោះ ពុំនោះសោតពួកជន​ណា ទោះមាតាក្តី បិតាក្តី បងប្អូនប្រុសក្តី បងប្អូនស្រីក្តី មិត្តក្តី អាមាត្យក្តី ញាតិ​-សា​​លោហិតក្តី ដែលជាអ្នកប្រាថ្នាសេចក្តីចម្រើន ប្រាថ្នាប្រយោជន៍ ប្រាថ្នា​សេចក្តី​​​​សប្បាយ ប្រាថ្នាសេចក្តីក្សេមក្សាន្តចាកយោគៈ មានដល់ជននោះ ការមិន​បាន​ជួប​គ្នា ការមិនជួបជុំគ្នា ការមិនបានប្រជុំគ្នា ការមិនបាននៅ​ច្រឡូក​ច្រឡំណា ដោយ​អារម្មណ៍នឹងជនទាំងឡាយនោះ ម្នាលភិក្ខុទាំងឡាយ នេះ តថាគតហៅថា បិយេហិ វិប្បយោគទុក្ខ ។ ម្នាលភិក្ខុទាំងឡាយ ចុះដូចម្តេច​ហៅ​ថា យម្បិច្ឆំ ន លភតិតម្បិ ទុក្ខ ។ ម្នាលភិក្ខុទាំងឡាយ ពួកសត្វដែលមាន​ជាតិ​ជា​​​ធម្មតា តែង​មាន​​សេចក្តី​ប្រាថ្នាកើតឡើងយ៉ាងនេះថា ធ្វើម្តេចហ្ន៎ ឲ្យយើង​ទាំង​ឡាយកុំគប្បី​មាន​ជាតិ​ជាធម្មតា ពុំនោះសោត ធ្វើម្តេចហ្ន៎ ជាតិកុំគប្បី​មក​ដល់​យើង​​​ឡើយ សេចក្តីនេះពួកសត្វក៏មិនបានសម្រេចតាមប្រាថ្នាឡើយ នេះឯង តថាគត​ហៅថា យម្បិច្ឆំ ន លភតិតម្បិ ទុក្ខ ។ ម្នាលភិក្ខុទាំងឡាយ ពួកសត្វ ដែល​មាន​សេចក្តី​គ្រាំគ្រាឬប្រែប្រួលជាធម្មតា...។ ម្នាលភិក្ខុទាំងឡាយ ពួកសត្វ​ដែល​​មាន​​​សេចក្តីឈឺថ្កាត់ជាធម្មតា...។ ម្នាលភិក្ខុទាំងឡាយ ពួកសត្វ​ដែល​មាន​សេចក្តី​ស្លាប់​​ជា​​ធម្មតា...។ ម្នាលភិក្ខុទាំងឡាយ ពួកសត្វដែលមានសេចក្តីសោក សេចក្តី​​​ខ្សឹកខ្សួល សេចក្តីលំបាកកាយ សេចក្តីអាក់អន់តូចចិត្ត សេចក្តី​ខ្លោច​ផ្សា​​ចិត្តជាធម្មតា តែងមានសេចក្តីប្រាថ្នាកើតឡើងយ៉ាងនេះថា ធ្វើម្តេចហ្ន៎ឲ្យ​យើង​ទាំងឡាយកុំគប្បីមានសោក សេចក្តីខ្សឹកខ្សួល សេចក្តីលំបាកកាយសេចក្តី​អាក់អន់​តូចចិត្ត សេចក្តីខ្លោចផ្សាចិត្តឡើយ មួយទៀត ធ្វើម្តេចហ្ន៎សេចក្តីសោក សេចក្តី​ខ្សឹកខ្សួល សេចក្តីលំបាកកាយ សេចក្តីអាក់អន់តូចចិត្ត សេចក្តី​ខ្លោច​ផ្សា​ចិត្ត កុំគប្បីមកដល់យើងឡើយ សេចក្តីនេះពួកសត្វក៏មិនបាន​សម្រេច​តាម​ប្រាថ្នា នេះឯងតថាគតហៅថា យម្បិច្ឆំ ន លភតិ តម្បិ ទុក្ខ ។ ម្នាលភិក្ខុ​ទាំងឡាយ ចុះដូចម្តេចឧបាទានក្ខន្ធទាំង ៥ ដោយបំប្រួញដែលថាជាទុក្ខ ឧបាទានក្ខន្ធ​​​​ទាំង ៥ នោះគឺអ្វីខ្លះ គឺរូប ជាឧបាទានក្ខន្ធ ១ វេទនា ជា​ឧបាទានក្ខន្ធ​ ១ សញ្ញា ជាឧបាទានក្ខន្ធ ១ សង្ខារ ជាឧបាទានក្ខន្ធ ១ វិញ្ញាណ ជា​ឧបាទានក្ខន្ធ ១ ម្នាលភិក្ខុទាំងឡាយ ទាំងនេះតថាគតហៅថា ឧបាទានក្ខន្ធ​ទាំងឡាយ​ ៥ ដោយសេចក្តីបំប្រួញដែលថាជាទុក្ខ ។ ម្នាលភិក្ខុទាំងឡាយ នេះ​តថាគតហៅថា ទុក្ខអរិយសច្ច ​។</p>
        <p><a class='ref km' id='km១៤៧' href='#km១៤៧'>១៤៧</a>ម្នាលភិក្ខុទាំងឡាយ ចុះដូចម្តេចហៅថា ទុក្ខសមុទយអរិយសច្ច ។ តណ្ហាណា ជាធម្មជាតិនាំសត្វឲ្យកើតទៀត ប្រកបដោយតម្រេករីករាយ ជា​ធម្មជាតិ​​​នាំសត្វឲ្យត្រេកត្រអាល នៅក្នុងភពនោះ ៗ ឬក្នុងអារម្មណ៍នោះ ៗ តណ្ហា​​​​​នោះ តើគឺអ្វីខ្លះ គឺកាមតណ្ហា (សេចក្តីប្រាថ្នាក្នុងកាមគុណ)១ ភវតណ្ហា (សេចក្តីប្រាថ្នាក្នុងរូបភពនិងអរូបភព)១ វិភវតណ្ហា (សេចក្តី​ប្រាថ្នា​​​ក្នុងភពសូន្យ) ១ ។ ម្នាលភិក្ខុទាំងឡាយ ចុះតណ្ហានុ៎ះ កាលដែលកើតឡើង តើកើតឡើងក្នុងទីណា កាលដែលជាប់នៅ តើជាប់នៅក្នុងទីណា ។ អារម្មណ៍​ណាដែលមានសភាវៈគួរស្រឡាញ់ មានសភាវៈគួរត្រេកអរ ក្នុងលោកតណ្ហា​នុ៎ះកាលដែលកើតឡើង ក៏កើតឡើងក្នុងអារម្មណ៍នុ៎ះ កាលដែលជាប់នៅ ក៏​ជាប់​​​នៅក្នុងអារម្មណ៍នុ៎ះ ។ អារម្មណ៍អ្វីមួយ ដែលមានសភាវៈគួរស្រឡាញ់ មានសភាវៈគួរត្រេកអរ ក្នុងលោក ។ ភ្នែកមានសភាវៈគួរស្រឡាញ់ មាន​សភាវៈ​​​គួរត្រេកអរ ក្នុងលោក តណ្ហានុ៎ះកាលដែលកើតឡើង ក៏កើតឡើងក្នុងភ្នែកនុ៎ះ កាលដែលជាប់នៅ ក៏ជាប់នៅក្នុងភ្នែកនុ៎ះ ។ ត្រចៀក ច្រមុះ អណ្តាត កាយ ចិត្ត មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហានុ៎ះកាល​ដែល​កើតឡើង ក៏កើតឡើងក្នុងត្រចៀកជាដើមនុ៎ះ កាលដែលជាប់នៅ ក៏ជាប់​នៅ​​​ក្នុងត្រចៀកជាដើមនុ៎ះ ។ រូប សំឡេង ក្លិន រស ផោដ្ឋព្វៈ នឹងធម្មារម្មណ៍ ដែលមានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាល​ដែលកើតឡើង ក៏កើតឡើងក្នុងរូបជាដើមនុ៎ះ កាលដែលជាប់នៅ ក៏​ជាប់​នៅ​ក្នុងរូបជាដើមនុ៎ះ ។ ចក្ខុវិញ្ញាណ សោតវិញ្ញាណ ឃានវិញ្ញាណ ជិវ្ហា​-វិញ្ញាណ កាយវិញ្ញាណ មនោវិញ្ញាណ មានសភាវៈគួរស្រឡាញ់ មាន​សភាវៈ​គួរត្រេកអរក្នុងលោក តណ្ហានុ៎ះ កាលដែលកើតឡើង ក៏កើតឡើងតែក្នុង​ចក្ខុ​-វិញ្ញាណ​ជាដើមនុ៎ះ កាលដែលជាប់នៅ ក៏ជាប់នៅក្នុងចក្ខុវិញ្ញាណជាដើមនុ៎ះ ។ ចក្ខុសម្ផ័ស្ស សោតសម្ផ័ស្ស ឃានសម្ផ័ស្ស ជិវ្ហាសម្ផ័ស្ស កាយសម្ផ័ស្ស មនោសម្ផ័ស្ស មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហា​​​នុ៎ះ កាលដែលកើតឡើង ក៏កើតឡើងក្នុងចក្ខុសម្ផ័ស្សជាដើមនុ៎ះ កាល​ដែល​​​​​ជាប់នៅ ក៏ជាប់នៅក្នុងចក្ខុសម្ផ័ស្សជាដើមនុ៎ះ ។ វេទនា ដែល​កើត​អំពី​ចក្ខុ​-សម្ផ័ស្ស វេទនាដែលកើតអំពីសោតសម្ផ័ស្ស វេទនាដែលកើតអំពីឃានសម្ផ័ស្ស វេទនាដែលកើតអំពីជិវ្ហាសម្ផ័ស្ស វេទនាដែលកើតអំពីកាយសម្ផ័ស្ស វេទនា ដែល​​​​កើតអំពីមនោសម្ផ័ស្ស មានសភាវៈគួរស្រឡាញ់ មានសភាវៈ​គួរត្រេកអរ​ក្នុង​​​លោក តណ្ហានុ៎ះកាលដែលកើតឡើង ក៏កើតឡើងក្នុងវេទនា ដែលកើត​អំពី​ចក្ខុសម្ផ័ស្សជាដើមនុ៎ះ កាលដែលជាប់នៅ ក៏ជាប់នៅក្នុងវេទនាដែលកើតអំពី​ចក្ខុសម្ផ័ស្សជាដើមនុ៎ះ ។ រូបសញ្ញា (សេចក្តីសម្គាល់ក្នុងរូប) សទ្ទសញ្ញា (សេចក្តី​សម្គាល់​​ក្នុងសំឡេង) គន្ធសញ្ញា (សេចក្តីសម្គាល់ក្នុងក្លិន) រសសញ្ញា (សេចក្តី​សម្គាល់​​​ក្នុងរស) ផោដ្ឋព្វសញ្ញា (សេចក្តីសម្គាល់ក្នុងផោដ្ឋព្វៈ) ធម្មសញ្ញា (សេចក្តី​​​​​​​សម្គាល់ក្នុងធម្មារម្មណ៍) មានសភាវៈគួរស្រឡាញ់ មានសភាវៈ​គួរ​ត្រេកអរ​​​ក្នុងលោក តណ្ហានុ៎ះ កាលដែលកើតឡើង ក៏កើតឡើង​តែ​ក្នុងរូ​ប​សញ្ញា​ជា​​​ដើមនុ៎ះ កាលដែលជាប់នៅ ក៏ជាប់នៅក្នុងរូបសញ្ញាជាដើមនុ៎ះ ។ រូប​ សញ្ចេត​នា​​​ (ការគិតសន្សំនូវរូបារម្មណ៍) សទ្ទសញ្ចេតនា គន្ធសញ្ចេតនា រសសញ្ចេតនា ផោដ្ឋព្វសញ្ចេតនា ធម្មសញ្ចេតនា មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាលដែលកើតឡើង ក៏កើត​ឡើង​ក្នុង​ការ​គិតសន្សំនូវរូបារម្មណ៍ជាដើមនុ៎ះ កាលដែលជាប់នៅ ក៏ជាប់នៅក្នុង​រូបារម្មណ៍​​​​ជាដើមនុ៎ះ ។ រូបតណ្ហា (សេចក្តីស្រេកឃ្លានក្នុងរូបារម្មណ៍) សទ្ទតណ្ហា គន្ធតណ្ហា រសតណ្ហា ផោដ្ឋព្វតណ្ហា ធម្មតណ្ហា មាន​សភាវៈ​គួរ​ស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាលដែលកើតឡើង ក៏កើតឡើងក្នុងរូបបារម្មណ៍ជាដើមនុ៎ះ កាលដែលជាប់នៅ ក៏ជាប់នៅ​ក្នុងរូ​ប​ជា​ដើម​នុ៎ះ ។ រូបវិតក្កតៈ (សេចក្តីត្រិះរិះក្នុងរូបារម្មណ៍) សទ្ទវិតក្កតៈ គន្ធវិតក្កតៈ រសវិតក្កតៈ ផោដ្ឋព្វវិតក្កតៈ ធម្មវិតក្កតៈ មានសភាវៈគួរស្រឡាញ់ មាន​សភាវៈ​គួរ​ត្រេកអរក្នុងលោក តណ្ហានុ៎ះ កាលដែលកើតឡើង ក៏កើតឡើង​ក្នុង​សេចក្តី​ត្រិះរិះក្នុងរូបជាដើមនុ៎ះ កាលដែលជាប់នៅ ក៏ជាប់នៅក្នុងសេចក្តី​ត្រិះរិះ​ក្នុង​រូប​ជា​ដើមនុ៎ះ ។ រូបវិចារៈ (សភាពពិចារណានូវរូបារម្មណ៍) សទ្ទវិចារៈ គន្ធវិចារៈ រសវិចារៈ ផោដ្ឋព្វវិចារៈ ធម្មវិចារៈ មានសភាវៈគួរស្រឡាញ់ មានសភាវៈ​គួរ​ត្រេកអរ​​​ក្នុងលោក តណ្ហានុ៎ះ កាលដែលកើតឡើង ក៏កើតឡើងក្នុង​សេចក្តី​ពិចារណា​​នូ​វរូបជាដើមនុ៎ះ កាលដែលជាប់នៅ ក៏ជាប់នៅក្នុងរូបជាដើមនុ៎ះ ។ ម្នាលភិក្ខុទាំងឡាយ នេះតថាគតហៅថា ទុក្ខសមុទយអរិយសច្ច ។</p>
        <p><a class='ref km' id='km១៤៨' href='#km១៤៨'>១៤៨</a>ម្នាលភិក្ខុទាំងឡាយ ចុះដូចម្តេចហៅថា ទុក្ខនិរោធអរិយសច្ច ។ កិរិយា​​​ប្រាសចាកតម្រេក រំលត់មិនមានសេសសល់ដោយអរិយមគ្គ កិរិយា​លះបង់កិរិយារលាស់ចេញ ការរួចស្រឡះការមិនអាល័យ នូវតណ្ហានោះ (ឈ្មោះថាទុក្ខនិរោធអរិយសច្ច) ។ ម្នាលភិក្ខុទាំងឡាយ តណ្ហានោះឯង ដែល​បុគ្គល​លះបង់ តើលះបង់ក្នុងទីណា កាលដែលរលត់ទៅ តើ​រលត់​ទៅ​ក្នុង​ទី​ណា​ ។ អារម្មណ៍ណា ដែលមានសភាវៈគួរស្រឡាញ់ មានសភាវៈ​គួរត្រេកអរ​ក្នុង​លោក តណ្ហានុ៎ះ កាលដែលបុគ្គលលះបង់ ក៏លះបង់ក្នុងអារម្មណ៍នុ៎ះ កាល​រលត់ ក៏រលត់ក្នុងអារម្មណ៍នុ៎ះ ។ អារម្មណ៍ដូចម្តេច ដែលមាន​សភាវៈ​គួរ​ស្រឡាញ់ មានសភាវៈគួរត្រេកអរក្នុងលោក ។ ភ្នែកមានសភាវៈគួរស្រឡាញ់ មាន​​​​សភាវៈ​​គួរត្រេកអរក្នុងលោក តណ្ហានុ៎ះ កាលដែលបុគ្គលលះបង់ ក៏​លះ​បង់​​​ក្នុងភ្នែកនោះ កាលរលត់ទៅ ក៏រលត់ទៅក្នុងភ្នែកនុ៎ះ ។ ត្រចៀក ច្រមុះ អណ្តាត កាយ ចិត្ត មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហា​នុ៎ះ កាលដែលបុគ្គលលះបង់ ក៏លះបង់ក្នុងត្រចៀកជាដើមនុ៎ះ កាល​រលត់​ទៅ ក៏រលត់ទៅក្នុងត្រចៀកជាដើមនុ៎ះ ។ រូបារម្មណ៍ សទ្ទារម្មណ៍ គន្ធារម្មណ៍ រសារម្មណ៍ ផោដ្ឋព្វារម្មណ៍ ធម្មារម្មណ៍ មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាលដែលបុគ្គលលះបង់ ក៏លះ​បង់​​​ក្នុង​រូបារម្មណ៍ជាដើមនុ៎ះ កាលរលត់ទៅ ក៏រលត់ទៅក្នុង​រូបារម្មណ៍​ជា​ដើម​នុ៎ះ​ ។ ចក្ខុវិញ្ញាណ សោតវិញ្ញាណ ឃានវិញ្ញាណ ជិវ្ហាវិញ្ញាណ កាយវិញ្ញាណ មនោវិញ្ញាណ មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហា​​​នុ៎ះ កាលដែលបុគ្គលលះបង់ ក៏លះបង់ក្នុងចក្ខុវិញ្ញាណជាដើមនុ៎ះ កាល​រលត់​ទៅ ក៏រលត់ទៅក្នុងចក្ខុវិញ្ញាណជាដើមនុ៎ះ ។ ចក្ខុសម្ផ័ស្ស សោតសម្ផ័ស្ស ឃានសម្ផ័ស្ស ជិវ្ហាសម្ផ័ស្ស កាយសម្ផ័ស្ស មនោសម្ផ័ស្ស មានសភាវៈ​គួរ​ស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាលដែលបុគ្គល​លះ​បង់ ក៏លះបង់ក្នុងចក្ខុសម្ផ័ស្សជាដើមនុ៎ះ កាលរលត់ទៅ ក៏រលត់ទៅ​ក្នុង​ចក្ខុសម្ផ័ស្ស​ជាដើមនុ៎ះ ។ វេទនា ដែលកើតអំពីចក្ខុសម្ផ័ស្ស វេទនាដែលកើត​អំពី​​សោតសម្ផ័ស្ស វេទនាដែលកើតអំពីឃានសម្ផ័ស្ស វេទនាដែលកើត​អំពី​ជិវ្ហាសម្ផ័ស្ស វេទនាដែលកើតអំពីកាយសម្ផ័ស្ស វេទនាដែលកើ​ត​អំពី​មនោ-​សម្ផ័ស្ស មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាល​​​ដែលបុគ្គលលះបង់ ក៏លះបង់ក្នុងវេទនា ដែលកើត​អំពី​ចក្ខុសម្ផ័ស្ស​ជា​ដើមនុ៎ះ កាលរលត់ទៅ ក៏រលត់ទៅក្នុងវេទនា ដែលកើតអំពីច​ក្ខុ​សម្ផ័ស្ស​ជា​ដើម​នុ៎ះ​ ។ រូបសញ្ញា សទ្ទសញ្ញា គន្ធសញ្ញា រសសញ្ញា ផោដ្ឋព្វសញ្ញា ធម្មសញ្ញា មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាល ដែល​​បុគ្គលលះបង់ ក៏លះបង់ក្នុងរូបសញ្ញាជាដើមនុ៎ះ កាលរលត់ទៅ ក៏រលត់​ទៅ​ក្នុង​​រូបសញ្ញាជាដើមនុ៎ះ ។ រូបសញ្ចេតនា សទ្ទសញ្ចេតនា គន្ធសញ្ចេតនា រសសញ្ចេតនា ផោដ្ឋព្វសញ្ចេតនា ធម្មសញ្ចេតនា មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហានុ៎ះ កាលដែលបុគ្គលលះបង់ ក៏លះ​បង់​​​ក្នុងរូបសញ្ចេតនាជាដើមនុ៎ះ កាលរលត់ទៅ ក៏រលត់ទៅក្នុងរូបសញ្ចេតនា​ជា​ដើម​​នុ៎ះ ។ រូបតណ្ហា សទ្ទតណ្ហា គន្ធតណ្ហា រសតណ្ហា ផោដ្ឋព្វតណ្ហា ធម្មតណ្ហា មានសភាវៈគួរស្រឡាញ់ មានសភាវៈគួរត្រេកអរក្នុងលោក តណ្ហា​នុ៎ះ កាលដែលបុគ្គលលះបង់ ក៏លះបង់ក្នុងរូបតណ្ហាជាដើមនុ៎ះ កាលរលត់ទៅ ក៏រលត់ទៅក្នុងរូបតណ្ហាជាដើមនុ៎ះ ។ រូបវិតក្កៈ សទ្ទវិតក្កៈ គន្ធវិតក្កៈ រសវិតក្កៈ ផោដ្ឋព្វវិតក្កៈ ធម្មវិតក្កៈ មានសភាវៈគួរស្រឡាញ់ មានសភាវៈគួរ​ត្រេកអរ​ក្នុង​លោក តណ្ហានុ៎ះ កាលដែលបុគ្គលលះបង់ ក៏លះបង់ក្នុងរូប​វិតក្កៈ​ជា​ដើម​នុ៎ះ កាល​រលត់ទៅ ក៏រលត់ទៅក្នុងរូបវិតក្កៈជាដើមនុ៎ះ ។ រូបវិចារៈ សទ្ទវិចារៈ គន្ធវិចារៈ រសវិចារៈ ផោដ្ឋព្វវិចារៈ ធម្មវិចារៈ មានសភាវៈគួរស្រឡាញ់ មាន​សភាវៈ​គួរត្រេកអរក្នុងលោក តណ្ហានុ៎ះ កាលដែលបុគ្គលលះបង់ ក៏លះបង់ក្នុង​រូប​វិចារៈ​ជាដើមនុ៎ះ កាលរលត់ទៅ ក៏រលត់ទៅក្នុងរូបវិចារៈជាដើមនុ៎ះ ។ ម្នាល​ភិក្ខុ​​​ទាំងឡាយ នេះតថាគតហៅថា ទុក្ខនិរោធអរិយសច្ច ។</p>
        <p><a class='ref km' id='km១៤៩' href='#km១៤៩'>១៤៩</a>ម្នាលភិក្ខុទាំងឡាយ ចុះដូចម្តេចហៅថា ទុក្ខនិរោធគាមិនីបដិប-​ទាអរិយសច្ច ។ អរិយមគ្គប្រកបដោយអង្គ ៨ ប្រការនេះ គឺសម្មាទិដ្ឋិ (ប្រាជ្ញា​យល់​ត្រូវ) ១ សម្មាសង្កប្បៈ (ប្រាជ្ញាត្រិះរិះត្រូវ) ១ សម្មាវាចា (សំដីត្រូវ) ១ សម្មាកម្មន្តៈ (ការងារត្រូវ) ១ សម្មាអាជីវៈ (ចិញ្ចឹមជីវិតត្រូវ) ១ សម្មាវាយាមៈ (ការព្យាយាមត្រូវ) ១ សម្មាសតិ (ការដំកល់ស្មារតីត្រូវ) ១ សម្មាសមាធិ (ការតាំងចិត្តត្រូវ) ១ ។ ម្នាលភិក្ខុទាំងឡាយ ចុះដូចម្តេចហៅថា សម្មាទិដ្ឋិ ។ ម្នាលភិក្ខុទាំងឡាយ ប្រាជ្ញាជាគ្រឿងដឹងក្នុងកងទុក្ខណា ប្រាជ្ញាជាគ្រឿងដឹង​ក្នុង​តណ្ហាជាដែនឲ្យកើតកងទុក្ខណា ប្រាជ្ញាជាគ្រឿងដឹង ក្នុងធម៌ជាទីរលត់​នៃ​កង​ទុក្ខណា ប្រាជ្ញាជាគ្រឿងដឹងក្នុងដំណើរជាទីទៅកាន់ទីរលត់ទុក្ខណា ម្នាល​ភិក្ខុ​ទាំងឡាយ នេះតថាគតហៅថា សម្មាទិដ្ឋិ ។ ម្នាលភិក្ខុទាំងឡាយ ចុះ​ដូច​ម្តេច​ហៅថា សម្មាសង្កប្បៈ ។ សេចក្តីត្រិះរិះក្នុងកិរិយាចេញចាកកាម ១ សេចក្តី​ត្រិះរិះក្នុងកិរិយាមិនព្យាបាទ ១ សេចក្តីត្រិះរិះក្នុងការមិនបៀតបៀន ១ ម្នាល​ភិក្ខុ​ទាំងឡាយ នេះតថាគតហៅថា សម្មាសង្កប្បៈ ។ ម្នាលភិក្ខុទាំងឡាយ ចុះ​ដូច​ម្តេច​​ហៅថា សម្មាវាចា ។ ចេតនាវៀរចាកមុសាវាទ ១ ចេតនា​វៀរ​ចាក​បិសុណាវាចា ១ ចេតនាវៀរចាកផរុសវាចា ១ ចេតនាវៀរចាកសម្ផប្បលាបៈ ១ ម្នាល​ភិក្ខុទាំងឡាយ នេះតថាគតហៅថា សម្មាវាចា ។ ម្នាលភិក្ខុទាំងឡាយ ចុះ​ដូចម្តេចហៅថា សម្មាកម្មន្តៈ ។ ចេតនាវៀរចាកបាណាតិបាត ១ ចេតនា​វៀរចាកអទិន្នាទាន ១ ចេតនាវៀរចាកកាមេសុមិច្ឆាចារ ១ ម្នាលភិក្ខុទាំងឡាយ នេះតថាគតហៅថា សម្មាកម្មន្តៈ ។ ម្នាលភិក្ខុទាំងឡាយ ចុះដូចម្តេចហៅថា សម្មាអាជីវៈ ។ ម្នាលភិក្ខុទាំងឡាយ អរិយសាវ័កក្នុងសាសនានេះ លះបង់នូវ មិច្ឆាអាជីវៈ គឺការចិញ្ចឹមជីវិតខុស ហើយប្រព្រឹត្តចិញ្ចឹមជីវិតដោយសម្មាអាជីវៈ គឺការចិញ្ចឹមជីវិតត្រូវ ម្នាលភិក្ខុទាំងឡាយ នេះតថាគតហៅថា សម្មាអាជីវៈ ។ ម្នាលភិក្ខុទាំងឡាយ ចុះដូចម្តេចហៅថា សម្មាវាយាមៈ ។ ម្នាលភិក្ខុទាំងឡាយ ភិក្ខុក្នុងសាសនានេះ ញុំាងឆន្ទៈឲ្យកើត ធ្វើនូវព្យាយាម ប្រារព្ធព្យាយាម ផ្គងចិត្ត តាំងចិត្ត ដើម្បីធ្វើអកុសលធម៌ទាំងឡាយ ដ៏លាមក ដែលមិនទាន់កើតឡើង មិនឲ្យកើតឡើងបាន ធ្វើឆន្ទៈឲ្យកើត ធ្វើព្យាយាម ប្រារព្ធព្យាយាម ផ្គងចិត្ត តាំងចិត្ត ដើម្បីលះបង់នូវអកុសលធម៌ទាំងឡាយដ៏លាមក ដែលកើតឡើង ហើយ (ឲ្យសាបសូន្យទៅ) ញុំាងឆន្ទៈឲ្យកើត ខំព្យាយាម ប្រារព្ធព្យាយាម ផ្គង ចិត្តតាំងចិត្ត ដើម្បីធ្វើកុសលធម៌ទាំងឡាយ ដែលមិនទាន់កើតឡើង ឲ្យកើត ឡើងបាន ធ្វើឆន្ទៈឲ្យកើត ខំព្យាយាម ប្រារព្ធព្យាយាម ផ្គងចិត្ត តាំងចិត្តដើម្បី ធ្វើកុសលធម៌ទាំងឡាយ ដែលកើតឡើងហើយ ឲ្យឋិតនៅយូរអង្វែង មិនឲ្យ សាបសូន្យ ឲ្យចំរើនឡើង ឲ្យធំទូលាយ ឲ្យចំរើនពេញបរិបូណ៌ ។ ម្នាលភិក្ខុ​ទាំងឡាយ នេះតថាគតហៅថា សម្មាវាយាមៈ ។ ម្នាលភិក្ខុទាំងឡាយ ចុះ​ដូច​ម្តេច​ហៅថា សម្មាសតិ ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា​ឃើញរឿយ ៗ នូវកាយក្នុងកាយជាប្រក្រតី គ្រប់ឥរិយាបថទាំង ៤ មាន​ព្យាយាមជាគ្រឿងដុតកម្តៅនូវកិលេស មានសេចក្តីដឹងខ្លួន នឹងមានសតិបន្ទោ​បង់​​​នូវអភិជ្ឈា និងទោមនស្សក្នុងលោកចេញ ។ ភិក្ខុពិចារណាឃើញរឿយ ៗ នូវ​វេទនា​ក្នុងវេទនាទាំងឡាយជាប្រក្រតី គ្រប់ឥរិយាបថទាំង ៤ មានព្យាយាម ជា​គ្រឿង​ដុតកម្តៅនូវកិលេស មានសេចក្តីដឹងខ្លួននឹងមានសតិ បន្ទោបង់​នូវ​អភិជ្ឈានិងទោមនស្សក្នុងលោកចេញ ។ ពិចារណាឃើញរឿយ ៗ នូវ​ចិត្ត​ក្នុង​ចិត្តជាប្រក្រតី គ្រប់ឥរិយាបថទាំង ៤ មានព្យាយាមជាគ្រឿងដុតកម្តៅ​នូវ​កិលេសមានសេចក្តីដឹងខ្លួន នឹងមានសតិបន្ទោបង់នូវអភិជ្ឈា និងទោមនស្ស​ក្នុង​លោកចេញ ។ ពិចារណាឃើញរឿយ ៗ នូវធម៌ក្នុងធម៌ទាំងឡាយជា​ប្រក្រតី គ្រប់ឥរិយាបថទាំង ៤ មានព្យាយាមជាគ្រឿងដុតកម្តៅនូវកិលេស មាន​សេចក្តី​ដឹ​​​ងខ្លួន មានសតិបន្ទោបង់នូវអភិជ្ឈានិងទោមនស្ស​ក្នុង​លោក​ចេញ ម្នាលភិក្ខុ​ទាំងឡាយ នេះតថាគតហៅថា សម្មាសតិ ។ ម្នាលភិក្ខុ​ទាំង​ឡាយ ចុះដូចម្តេច​ហៅថា សម្មាសមាធិ ។ ម្នាលភិក្ខុទាំងឡាយ ភិក្ខុក្នុងសាសនា​នេះ ស្ងប់ស្ងាត់​ចាក​កាមទាំងឡាយ ស្ងប់ស្ងាត់ចាក​អកុសល​ធម៌​ទាំងឡាយ​ហើយ ក៏ចូល​បឋមជ្ឈានដែលប្រកបដោយវិតក្កៈវិចារៈ មានបីតិនិងសុខៈ ដែល​កើតអំ​ពី​សេចក្តី​​​​​ស្ងប់ស្ងាត់ជាអារម្មណ៍ លុះភិក្ខុនោះចូល​ទៅ​ជិត​រម្ងាប់​នូវ​វិតក្កៈ វិចារៈរួច​ហើយ ក៏បានចូលដល់ទុតិយជ្ឈានជាទីជ្រះថ្លាប្រព្រឹត្ត​ទៅ​ខាង​ក្នុង ដ៏​ញុំាង​ចិត្ត​ជា​សមាធិឲ្យចំរើនឡើង មិនមានវិតក្កៈនិងវិចារៈទេ មាន​តែ​បីតិនិងសុខៈ ដែល​កើត​​​អំពីសមាធិប៉ុណ្ណោះ លុះលះបង់បីតិចេញហើយ ភិក្ខុ​នោះជាបុគ្គលមាន​ចិត្ត​ព្រងើយ មានសតិនិងសម្បជញ្ញៈ សោយសេចក្តីសុខដោយ​​​នាមកាយផង ព្រះអរិយបុគ្គលទាំងឡាយ តែងហៅនូវភិក្ខុ ដែលបាន​តតិយជ្ឈាន​នោះថា ជាអ្នកមានចិត្តព្រងើយកន្តើយ ជាអ្នកមានសតិ ជាអ្នក​នៅ​ជា​សុខ ភិក្ខុនោះ ក៏បានដល់តតិយជ្ឈាន លុះលះបង់នូវសេចក្តីសុខ និងសេចក្តី​ទុក្ខរួច​ហើយ ក៏រំលត់នូវសោមនស្សនិងទោមនស្សអំពីមុន ចូលកាន់ចតុត្ថជ្ឈាន ឥតទុក្ខ ឥតសុខ មានសតិដ៏ស្អាតចំពោះត្រង់ឧបេក្ខា ម្នាលភិក្ខុទាំងឡាយ នេះ តថាគតហៅថា សម្មាសមាធិ ។ ម្នាលភិក្ខុទាំងឡាយ នេះតថាគតហៅថា ទុក្ខនិរោធគាមិនីបដិបទាអរិយសច្ច ។</p>
        <p><a class='ref km' id='km១៥០' href='#km១៥០'>១៥០</a>ភិក្ខុពិចារណាឃើញរឿយ ៗ នូវធម៌ក្នុងធម៌ទាំងឡាយ ជាខាងក្នុង (ដោយការកំណត់នូវអរិយសច្ចទាំង៤) ជាប្រក្រតី គ្រប់ឥរិយាបថទាំង ៤ ក្តី ពិចារណា​ឃើញរឿយ ៗ នូវធម៌ក្នុងធម៌ទាំងឡាយជាខាងក្រៅជាប្រក្រតី គ្រប់​ឥរិយាបថទាំង ៤ ក្តី ពិចារណាឃើញរឿយ ៗ នូវធម៌ក្នុងធម៌ទាំងឡាយជាខាង​ក្នុងខាងក្រៅជាប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវ​សភាវៈដែលកើតឡើងនៃសច្ចៈទាំង ៤ គួរតាមពិតក្នុងសច្ចធម៌ទាំងឡាយ ជា​ប្រក្រតី គ្រប់ឥរិយាបថទាំង ៤ ក្តី ពិចារណាឃើញរឿយ ៗ នូវសភាវៈសូន្យទៅ នៃ​​សច្ចៈ​ទាំង ៤ គួរតាមពិត ក្នុងសច្ចធម៌ទាំងឡាយជាប្រក្រតី គ្រប់​ឥរិយាបថ​ទាំង​ ៤ ក្តី ពិចារណាឃើញរឿយ ៗ នូវសភាវៈដែលកើតឡើងនឹងសូន្យទៅ នៃសច្ចៈទាំង ៤ គួរតាមពិតក្នុងសច្ចធម៌ទាំងឡាយជាប្រក្រតី គ្រប់ឥរិយាបថ​ទាំង​ ៤ ក្តី ពុំនោះសោត ស្មារតី (ជាគ្រឿងកំណត់នូវសច្ចៈទាំង៤) របស់ភិក្ខុនោះ ក៏ផ្ចង់ឡើងចំពោះថា ធម៌មានមែន (តែមិនមែនសត្វមិនមែនបុគ្គលមិនមែនស្រី មិនមែនប្រុសជាដើម) គ្រាន់តែជាទីកំណត់ដើម្បីឲ្យចម្រើនប្រាជ្ញា ដើម្បីឲ្យ​ចម្រើនស្មារតី​ប៉ុណ្ណោះ ភិក្ខុនោះមានចិត្តមិនអាស្រ័យ (តណ្ហានិងទិដ្ឋិ)ផង មិន​​ប្រកៀក​ប្រកាន់អ្វីតិចតួចក្នុងលោកផង ម្នាលភិក្ខុទាំងឡាយ ភិក្ខុពិចារណា​ឃើញ​​​​រឿយ​ ៗ នូវធម៌ក្នុងធម៌ទាំងឡាយ គឺអរិយសច្ចទាំង ៤ យ៉ាងនេះឯង ។</p>
        <p><a class='ref km' id='km១៥១' href='#km១៥១'>១៥១</a>ម្នាលភិក្ខុទាំងឡាយ សូម្បីបុគ្គលណាមួយ បានចម្រើន​សតិប្ប​ដ្ឋា​ន ​ទាំង​ ៤ អស់ ៧ ឆ្នាំ តាមលំដាប់នៃវិធីចម្រើន ដែលតថាគតបានពោលហើយ យ៉ាង​នេះ បណ្តាផលទាំងឡាយពីរ ផលណាមួយ ក៏គង់នឹងបានសម្រចដល់​បុគ្គល​​នោះ តាមសេចក្តីប្រាថ្នាដោយពិត គឺថានឹងបានសម្រេចនូវភាវៈជា​ព្រះ​អរហន្តក្នុងបច្ចុប្បន្នទាន់ភ្នែក ពុំនោះសោត បើមានឧបាទានក្ខន្ធសេសសល់នៅ ក៏​គង់នឹងបានសម្រេចនូវភាវៈជាអនាគាមិបុគ្គល ពុំខានឡើយ ម្នាលភិក្ខុ​ទាំង​ឡាយ កុំថាដល់ទៅអស់ ៧ ឆ្នាំឡើយ ។ ម្នាលភិក្ខុទាំងឡាយ សូម្បី​បុគ្គល​ណា​មួយ បានចម្រើនសតិប្បដ្ឋានទាំង ៤ នេះ អស់ ៦ ឆ្នាំ ៥ ឆ្នាំ ៤ ឆ្នាំ ៣ ឆ្នាំ ២ ឆ្នាំ ១ ឆ្នាំ តាមលំដាប់វិធីចម្រើន ដែលតថាគតបានពោលហើយយ៉ាងនេះ ម្នាល​ភិក្ខុ​​​ទាំង​ឡាយកុំថាដល់ទៅអស់ ១ ឆ្នាំឡើយ ។ ម្នាលភិក្ខុទាំងឡាយ សូម្បី​បុគ្គល​​​ណា​មួយ បានចម្រើនសតិប្បដ្ឋានទាំង ៤ នេះអស់ ៧​ ខែ តាមលំដាប់​វិធី​ចម្រើនដែល​​​​តថាគតបានពោលហើយយ៉ាងនេះ បណ្តាផលទាំងឡាយ ២ ផល​ណា​មួយក៏គង់នឹងបានសម្រេច ដល់បុគ្គលនោះ តាមសេចក្តីប្រាថ្នាដោយពិត គឺថានឹងបានសម្រេចនូវភាវៈ ជាព្រះអរហន្តក្នុងបច្ចុប្បន្នទាន់ភ្នែក ពុំនោះសោត បើ​មាន​​​ឧបាទានក្ខន្ធសេសសល់នៅ ក៏គង់នឹងបានសម្រេចនូវភាវៈ ជាអនាគា​មិ​-បុគ្គល​​​​ពុំខានឡើយ ម្នាលភិក្ខុទាំងឡាយ កុំថាដល់ទៅអស់ ៧ ខែឡើយ ។ ម្នាល​ភិក្ខុ​​​​ទាំងឡាយ សូម្បីបុគ្គលណាមួយ បានចម្រើនសតិប្បដ្ឋានទាំង ៤ នេះអស់ ៦​ ខែ ៥ ខែ ៤ ខែ ៣ ខែ ២ ខែ ១ ខែ កន្លះខែ តាមលំដាប់វិធីចម្រើន ដែលតថាគត បានពោលហើយយ៉ាងនេះ... ម្នាលភិក្ខុទាំងឡាយ កុំថាដល់ទៅអស់កន្លះ​ខែ​ឡើយ​ ។​ ម្នាលភិក្ខុទាំងឡាយ សូម្បីបុគ្គលណាមួយបានចម្រើនសតិប្បដ្ឋាន​ទាំង​ ៤ នេះ អស់ ៧ ថ្ងៃ តាមលំដាប់វិធីចម្រើន ដែលតថាគតបានពោលហើយ យ៉ាងនេះ បណ្តាផលទាំងឡាយ ២ ផលណាមួយ ក៏គង់នឹងបានសម្រេចដល់​បុគ្គល​នោះ តាមសេចក្តីប្រាថ្នាដោយពិត គឺថានឹងបានសម្រេចនូវភាវៈជា​អរហន្តក្នុងបច្ចុប្បន្នទាន់ភ្នែក ពុំនោះសោត បើមានឧបាទានក្ខន្ធសេសសល់នៅ ក៏គង់នឹងបានសម្រេចនូវភាវៈជាអនាគាមិបុគ្គលពុំខានឡើយ ។</p>
        <p><a class='ref km' id='km១៥២' href='#km១៥២'>១៥២</a>ម្នាលភិក្ខុទាំងឡាយ ផ្លូវគឺសតិប្បដ្ឋានទាំងឡាយ ៤ នេះឯងជា​ផ្លូវ​មូល​តែ​​មួយ ប្រព្រឹត្តទៅដើម្បីសេចក្តីបរិសុទ្ធដោយវិសេស នៃសត្វ​ទាំង​ឡាយ ដើម្បីកន្លងបង់នូវសេចក្តីសោក នឹងសេចក្តីខ្សឹកខ្សួលដើម្បីរំលត់នូវទុក្ខ និង​ទោមនស្សដើម្បីបាននូវអរិយមគ្គប្រកបដោយអង្គ ៨ ប្រការ ដើម្បីធ្វើឲ្យជាក់​ច្បាស់​នូវព្រះនិព្វាន ។ ពាក្យណាដែលតថាគតបានពោលហើយថា (សាសនា​របស់​​​តថាគតជាគុណសម្រាប់ស្រោចស្រង់សត្វ) ដូច្នេះ ពាក្យនុ៎ះតថាគត​ពោល​​​​ហើយ ព្រោះអាស្រ័យនូវផ្លូវដ៏ប្រសើរ គឺសតិប្បដ្ឋានទាំង ៤ នេះឯង ។ លុះព្រះ​មាន​ព្រះភាគ បានសម្តែងសតិប្បដ្ឋានសូត្រនេះចប់ហើយ ភិក្ខុទាំងឡាយនោះ ក៏​មានសេចក្តីពេញចិត្ត​ត្រេកអរ​ចំពោះភាសិត​របស់ព្រះមានព្រះភាគ ។</p>
        <p>ចប់ សតិប្បដ្ឋានសូត្រ ទី ១០ ។</p>
        <p>ចប់ មូលបរិយាយវគ្គ ទី ១ ។</p>
        <p>បញ្ជីរឿងក្នុង​មូលបរិយាយវគ្គ​នោះគឺ</p>
        <p>អ្នកទាំងឡាយចូរស្តាប់ (នូវពាក្យដែលសម្តែងអំពីព្រះនិព្វាន) ជា​ធម្មជាត​​​​​មិន​ចាស់ មិនស្លាប់ ជាទីលុះដល់អមតៈ ជាគ្រឿង​សម្តែង​នូវ​មគ្គ​ផល បន្ទោបង់​នូវ​សេចក្តី​ទុក្ខ ធ្វើនូវទីកំបាំងធំ ដែលមាន​ប្រយោជន៍និងសេចក្តីចម្រើន នាំ​មក​នូវ​បីតិ​ជាច្រើន មានប្រការ​ផ្សេង ​ៗ ជាទីញុំាងភ្លើង នឹងជ័រទាំងបីប្រការឲ្យរីងស្ងួត ដូច​ជាស្រះ​មាន​ទឹក​ពេញ​ប្រៀប (ដែលព្រះអាទិត្យឲ្យរីងស្ងួត) ក្នុងរដូវក្តៅ ។ សូត្រ​​​ដ៏ប្រសើរ ក្នុងមជ្ឈិមនិកាយទាំងឡាយ ជាគ្រឿងបន្ទោបង់នឹង​រម្ងាប់​​នូវ​ព្យាធិ ​​​មានអត្ថរសដ៏ឆ្ងាញ់ទន់ភ្លន់ នឹងញុំាងសេចក្តី​រីករាយ​សប្បាយ ឲ្យកើត​ឡើង​​​​ដល់​ពួក​ទេវតា ជាសូត្រដែលព្រះ​គន្ថ​រចនា-​ចារ្យ ដំកល់ទុកហើយផង ជា​សូត្រ​ដែលពួកសក្យបុត្រ ដំកល់ទុក ដើម្បីញុំាងពួកមនុស្ស ឲ្យត្រេកអរ​ចំពោះ​សូត្រ នឹងព្យាករណ៍​នោះ​ផង អ្នកទាំងឡាយចូរមានចិត្តតែមួយ គឺមានចិត្តនឹង​នួន​តាំង​សោត​ប្រសាទ ស្តាប់នូវសូត្រដ៏ប្រសើរនោះ ដែលមានវគ្គដ៏ប្រសើរ ៥៣ និង ១៥០ ទាំងវេយ្យាករណ៍ ២ ប្រការ នឹងពាក្យតិចតួចដទៃ ៗ ទៀតក្នុង​បឋមវគ្គ​​​​​ទាំង​អស់ ដែលមិនស្មើគ្នាតាមលំដាប់ដូច្នេះ គឺមូល​បរិយាយ​​​សូត្រ ១ សព្វាសវសំវ​រ​សូត្រ​ ១ ធម្មទាយាទសូត្រ ១ ភយភេរវសូត្រ ១ អនង្គណសូត្រ ១ អាកង្ខេយ្យសូត្រ ១ វត្ថូបមសូត្រ ១ សល្លេខសូត្រ ១ សម្មាទិដ្ឋិសូត្រ ១ សតិប្បដ្ឋានសូត្រ ១</p>
        <p>បាឋវគ្គ​ដ៏ប្រសើរទាំងនោះ ចប់តែប៉ុណ្ណេះហើយ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>