<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn57' lang='km'>
        <header>
            <ul>
            </ul>
        </header>
        <p><a class='ref km' id='km84' href='#km84'>៨៤</a>ខ្ញុំបានស្ដាប់មកយ៉ាងនេះ។ សម័យមួយ ព្រះមានព្រះភាគទ្រង់គង់នៅ ក្នុងនិគមឈ្មោះហលិទ្ធវសនៈ របស់អ្នកស្រុកកោលិយៈ ក្នុងកោលិយជនបទ។ លំដាប់នោះកោលិយបុត្រឈ្មោះបុណ្ណៈ ជាអ្នកសមាទានគោវត្ដ និងអចេលឈ្មោះសេនិយៈ ជាអ្នកសមាទានកុក្កុរវត្ដ បានចូលទៅរកព្រះមានព្រះភាគ លុះចូលទៅដល់ហើយ ទើបបុណ្ណកោលិយបុត្រ ជាអ្នកសមាទានគោវត្ដ ក្រាបថ្វាយបង្គំព្រះមានព្រះភាគហើយអង្គុយនៅក្នុងទីដ៏សមគួរ។ ចំណែកខាងសេនិយអចេល អ្នក​​​​​សមាទានកុក្កុរវត្ដ ក៏រីករាយរាក់ទាក់ទៅរកព្រះមានព្រះភាគ លុះបញ្ចប់ពាក្យដែលគួររីករាយ និងពាក្យដែលគួររលឹកហើយ ក៏អង្គុយជើមហើមធ្វើដូចជាសុនខនៅក្នុងទីដ៏សមគួរៗ ឯបុណ្ណកោលិយបុត្រជាអ្នកសមាទានគោវត្ដ អង្គុយនៅក្នុងទីដ៏សមគួរហើយ បានក្រាបបង្គំទូលព្រះមានព្រះភាគដូច្នេះថា បពិត្រព្រះអង្គដ៏ចម្រើន សេនិយអចេលនេះ ជាអ្នកសមាទានកុក្កុរវត្ដ ជាអ្នកធ្វើនូវអំពើដ៏កម្រ បរិភោគនូវភោជនដាក់នៅលើផែនដី សេនិយអចេលនោះ បានធ្វើឲ្យពេញបរិបូរណ៌ បានសមាទានកុក្កុរវត្ដនោះ អស់កាលជាយូរអង្វែងមកហើយ ចុះសេនិយអចេលនោះ ​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​មានគតិដូចម្ដេច មាន​បរលោកដូចម្ដេច។ ព្រះអង្គត្រាស់ថា នែប៉ុណ្ណៈ ណ្ហើយ ពាក្យនុ៎ះ​ចូរលើកទុកចុះ អ្នកកុំសួរពាក្យនុ៎ះ​​នឹងតថាគតឡើយ។ បុណ្ណកោលិយបុត្រ ជាអ្នកសមាទានគោវត្ដ បានក្រាបទូលព្រះមានព្រះភាគជាគម្រប់ពីរដងផងថា បពិត្រព្រះអង្គដ៏ចម្រើន សេនិយអចេលនេះ ជាអ្នកសមាទានកុក្ករវត្ដ ជាអ្នកធ្វើនូវអំពើដ៏កម្រ បរិភោគនូវភោជនដាក់នៅលើផែនដី សេនិយអចេលនោះបានធ្វើឲ្យពេញបរិបូណ៌ បានសមាទានកុក្ករវត្ដនោះ អស់កាលជាយូរអង្វែងមកហើយ សេនិយអចេលនោះ ​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​មានគតិដូចម្ដេច មាន​បរលោកដូចម្ដេច។ នែប៉ុណ្ណៈ ណ្ហើយ ពាក្យនុ៎ះ​ចូរលើកទុកចុះ អ្នកកុំសួរពាក្យនុ៎ះ​​នឹងតថាគតឡើយ។ បុណ្ណកោលិយបុត្រ ជាអ្នកសមាទានគោវត្ដ បានក្រាបទូលព្រះមានព្រះភាគជាគម្រប់បីដងផងថា បពិត្រព្រះអង្គដ៏ចម្រើន សេនិយអចេលនេះ ជាអ្នកសមាទានកុក្ករវត្ដ ជាអ្នកធ្វើនូវអំពើដ៏កម្រ បរិភោគនូវភោជនដាក់នៅលើផែនដី សេនិយអចេលនោះបានធ្វើឲ្យពេញបរិបូណ៌ បានសមាទានកុក្ករវត្ដនោះ អស់កាលជាយូរអង្វែងមកហើយ សេនិយអចេលនោះ ​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​មានគតិដូចម្ដេច មាន​បរលោកដូចម្ដេច។</p>
        <p><a class='ref km' id='km85' href='#km85'>៨៥</a>នែបុណ្ណៈ តាមពិត តថាគតមិនចង់ប្រាប់អ្នទេ (បានជាពោលឃាត់)ថាម្នាលបុណ្ណៈ ណ្ហើយ ពាក្យនុ៎ះចូរលើកទុក អ្នកកុំសួរពាក្យនុ៎ះនឹងតថាគតឡើយ តែថា ណ្ហើយចុះ តថាគតនឹងប្រាប់ដល់អ្នក ម្នាលបុណ្ណៈ បុគ្គលពួកមួយក្នុងលោកនេះ ចម្រើនកុក្កុរវត្ដឲ្យបរិបូណ៌ ឥតមានចន្លោះ ចម្រើនកុក្កុរសីលឲ្យបរិបូណ៌ ឥតមានចន្លោះ ចម្រើនកុក្កុរចិត្ដឲ្យបរិបូណ៌ ឥតមានចន្លោះ ចម្រើនកុក្កុរាកប្បឲ្យបរិបូណ៌ ឥតមានចន្លោះ ចម្រើនកុក្កុរសីលឲ្យបរិបូណ៌ ឥតមានចន្លោះ ចម្រើនកុក្កុរចិត្ដឲ្យបរិបូណ៌ ឥតមានចន្លោះ ចម្រើនកុក្កុរាកប្បឲ្យបរិបូណ៌ ឥតមានចន្លោះ ហើយដល់ទម្លាយរាងកាយបន្ទាប់អំពីមរណៈ​ក៏បានទៅកើតជាមួយនឹងសុនខទាំងឡាយ ប្រសិនបើសេនិយអចេលនោះ មានទិដ្ឋិយ៉ាងនេះថា អាត្មាអញ គង់បានជាទេវតាធំ ឬជាទេវតាណាមួយ ដោយសីលនេះផង ដោយសីលនេះផង ដោយវត្ដនេះផង ដោយតបៈនេះផង ដោយព្រហ្មរិយៈផង ពុំខានទិដ្ឋិរបស់សេនិយអចេលនោះ ឈ្មោះជាមិច្ឆាទិដ្ឋិ នែបុណ្ណៈ តថាគតពោលថា បណ្ដាគតិទាំងឡាយពីរ គតិណាមួយ គឺនរក ឬកំណើតនៃតិរច្ឆាន ជារបស់បុគ្គលដែលមានចិត្ដតាំងនៅក្នុងមិច្ឆាទិដិ្ឋពិត នែបុណ្ណៈកុក្កុរវត្ដ ដែលបុគ្គលបានធ្វើឲ្យពេញ បើមិនកើតជាមួយនឹងសុនខទាំងឡាយ ពុំលែងឡើយ។ កាលដែលព្រះមានព្រះភាគទ្រង់មានព្រះបន្ទូលយ៉ាងនេះហើយ សេនិយអចេលអ្នកសមាទានកុក្កុរវត្ដ ក៏ទ្រហោយំ សម្រក់ទឹកភ្នែក។</p>
        <p><a class='ref km' id='km86' href='#km86'>៨៦</a>លំដាប់នោះ ព្រះមានព្រះភាគ ទ្រង់មានព្រះបន្ទូលនឹងបុណ្ណកោលិយបុត្រអ្នកសមាទានគោវត្ដ យ៉ាងនេះថា នែបុណ្ណៈ តថាគតមិនបានចង់និយាយហេតុនុ៎ះ ដល់អ្នកសោះ(បានជាពោលឃាត់)ថា នែបុណ្ណៈ ណ្ហើយ ពាក្យនុ៎ះចូរលោកទុក អ្នកកុំសួរពាក្យនុ៎ះនឹងតថាគតឡើយ។ បពិត្រព្រះអង្គដ៏ចម្រើន ខ្ញុំព្រះអង្គ មិនយំចំពោះព្យាករណ៏ដែលព្រះមានព្រះភាគសម្ដែងដល់ខ្ញុំព្រះអង្គ យ៉ាងនេះទេ បពិត្រព្រះអង្គដ៏ចម្រើន បានជាខ្ញុំព្រះអង្គយំ ព្រោះខ្ញុំព្រះអង្គ បានបំពេញ សមាទានគោវត្ដនោះ អស់កាលជាយូរអង្វែងមកហើយ បពិត្រព្រះអង្គដ៏ចម្រើន ចុះបុណ្ណកោលិយបុត្រជាអ្នកសមាទានគោវត្ដនេះគេបានបំពេញ សមាទានគោវត្ដនោះ អស់កាលជាយូរអង្វែងមកហើយដែរ គេមានគតិដូចម្ដេច មានបរលោកដូចម្ដេច។ នែសេនិយៈ ណ្ហើយ ពាក្យនុ៎ះចូរលើកទុកអ្នកកុំសួរពាក្យនុ៎ះនឹងតថាគតឡើយ។ សេនិយអចេល បានកា្របទូលជាគម្រប់ពីរដងផង។ បេ។ សេនិយអចេល អ្នកសមាទានកុក្កុរវត្ដ ក៏កា្របទូលព្រះមានព្រះភាគគម្រប់ ៣ ដងទៀតថា បពិត្រព្រះអង្គដ៏ចម្រើន បុណ្ណកោលិយបុត្រនេះ ជាអ្នកសមាទានគោវត្ដគេបានបំពេញ បានសមាទាគោវត្ដនោះ អស់កាលជាយូរអង្វែងមកហើយ គេមានគតិដូចម្ដេច មានបរលោកដូចម្ដេច។ ម្នាលសេនិយៈ តថាគតមិនចង់ប្រាប់ដល់អ្នកសោះ(បានជាពោលឃាត់)ថា នែសេនិយៈ ណ្ហើយ ពាក្យនុ៎ះចូរលើកទុក អ្នកកុំសួរពាក្យនុ៎ះនឹងតថាគតឡើយ តែថា ណ្ហើយចុះ តថាគតនឹងប្រាប់ដល់អ្នក ម្នាលសេនិយៈ បុគ្គលមួយពួកក្នុងលោកនេះចម្រើនគោវត្ដឲ្យបរិបូណ៌ ឥតមានចន្លោះ ចម្រើនគោសីលឲ្យបរិបូណ៌ ឥតមានចន្លោះ ចម្រើនគោចិត្ដឲ្យបរិបូណ៌ ឥតមានចន្លោះ ចម្រើនគវាកប្បឲ្យបរិបូណ៌ ឥតមានចន្លោះ បុគ្គលនោះ លុះបានចម្រើនគាវត្ដឲ្យបរិបូណ៌ ឥតមានចន្លោះបានចម្រើនគោសីលឲ្យបរិបូណ៌ ឥតមានចន្លោះ បានចម្រើនគោចិត្ដឲ្យបរិបូណ៌ ឥតមានចន្លោះ បានចម្រើនគវាកប្បៈឲ្យបរិបូណ៌ ឥតមានចន្លោះហើយ ដល់ទម្លាយរាងកាយបន្ទាប់អំពីមរណៈ ក៏បានទៅកើតជាមួយនឹងគោទាំងឡាយ ប្រសិនបើបុណ្ណកោលិយបុត្រនោះមានទិដ្ឋិយ៉ាងនេះថាអាត្មាអញ គង់នឹងបានជាទេវតាធំឬជាទេវតាណាមួយ ដោយសីលនេះផង ដោយវត្ដនេះផង ដោយតបៈនេះផង ដោយព្រហ្មចិរយៈនេះផងមិនខាន ទិដ្ឋិរបស់បុណ្ណកោលិយបុត្រនោះ ឈ្មោះថា មិច្ឆាទិដ្ឋិ ម្នាលសេនិយៈ តថាគតពោលថាបណ្ដាគតិទាំងពីរគតិណាមួយ គឺនរក ឬថាកំណើតនៃតិរច្ឆាន របស់បុគ្គលដែលបានចិត្ដតាំងនៅក្នុងមិច្ឆាទិដ្ឋិពិត ម្នាលសេនិយៈ គោវត្ដដែលបុគ្គលបានបំពេញឲ្យបរិបូណ៌យ៉ាងនេះហើយ បើមិនកើតក្នុងនរក ក៏គង់ទៅកើតជាមួយនឹងគោទាំងឡាយមិនខានឡើយ។ កាលបើព្រះមានព្រះភាគ ទ្រង់មានព្រះបន្ទូលយ៉ាងនេះហើយ បុណ្ណកោលិយបុត្រ ជាអ្នកសមាទានគោវត្ដ ក៏ទ្រហោយំ សម្រក់ទឹកភ្នែក។</p>
        <p><a class='ref km' id='km87' href='#km87'>៨៧</a>លំដាប់នោះ ព្រះមានព្រះភាគ ទ្រង់មានព្រះបន្ទូលនឹងសេនិយអចេលអ្នកសមាទានកុក្កុរវត្ដ យ៉ាងនេះថា ម្នាលសេនិយៈ តថាគត មិនបាន (ចង់ប្រាប់) នូវហេតុនុ៎ះដល់អ្នកសោះ (បានជាពោលឃាត់)ថា នែសេនិយៈ ណ្ហើយពាក្យនុ៎ះចូរលើកទុក អ្នកកុំសួរពាក្យនុ៎ះនឹងតថាគតឡើយ។ បពិត្រព្រះអង្គដ៏ចម្រើន ខ្ញុំព្រះអង្គ មិនយំចំពោះព្យាករ ដែលព្រះមានព្រះភាគសម្ដែងដល់ខ្ញុំព្រះអង្គយ៉ាងនេះទេ បពិត្រព្រះង្គដ៏ចម្រើន​បានជាខ្ញុំព្រះអង្គយំ ព្រោះខ្ញុំព្រះអង្គបានបំពេញ បានសមាទានគោវត្ដនេះ អស់កាលយូរអង្វែងហើយ បពិត្រព្រអង្គដ៏ចម្រើន ខ្ញុំព្រះអង្គ មានសេចក្ដីជ្រះថ្លា ក្នុងព្រះមានព្រះភាគយ៉ាងនេះ សូមព្រះមានព្រះភាគ សម្ដែងធម៌ដែលគួរឲ្យខ្ញុំព្រះអង្គលះបង់គោវត្ដនេះនិងសេនិយអចេលជាអ្នកសមាទានកុក្កុរវត្ដនេះ ឲ្យលះបង់កុក្កុរវត្ដនោះចេញបាន។ ម្នាលបុណ្ណៈ បើដូច្នោះ អ្នកចូរស្ដាប់ ចូរធ្វើទុកក្នុងចិត្ដឲ្យប្រពៃចុះ តថាគតនឹងសម្ដែងឥឡូវ។បុណ្ណកោលិយបុត្រអ្នកសមាទានគោវត្ដ ក៏ទទួលព្រះពុទ្ធដីកា នៃព្រះមានព្រះភាគដោយពាក្យថា ព្រះករុណាព្រះអង្គ។</p>
        <p><a class='ref km' id='km88' href='#km88'>៨៨</a>ព្រះមានព្រះភាគ ទ្រង់សម្ដែងថា ម្នាលបុណ្ណៈ កម្មទាំងឡាយ ៤ ប្រការនេះ តថាគត បានធ្វើឲ្យជាក់ច្បាស់ ត្រស់ដឹងដោយប្រាជ្ញាខ្លួនឯង កម្មទាំង ៤ ប្រការតើដូចម្ដេច ម្នាលបុណ្ណៈ កម្មខ្មៅ មានវិបាកខ្មៅ ម្នាលបុណ្ណៈ កម្មស មានវិបាកស ម្នាលបុណ្ណៈ កម្មខ្មៅនិងកម្មស មានវិបាកខ្មៅនិងស ម្នាលបុណ្ណៈ កម្មមិនខ្មៅមិនស មានវិបាកមិនខ្មៅមិនស តែងប្រព្រឹត្ដទៅដើម្បីការអស់ទៅនៃកម្ម១។ម្នាលបុណ្ណៈ ឯកម្មខ្មៅ មានវិបាកខ្មៅនោះ ដូចម្ដេច ម្នាលបុណ្ណៈ បុគ្គលពួកមួយក្នុងលោកនេះ តាក់តែងនូវកាយសង្ខារ ប្រកបដោយព្យាបាទ តាក់តែងនូវវចីសង្ខារប្រកបដោយព្យាបាទ តាក់តែងនូវមនោសង្ខារប្រកបដោយព្យាបាទ បុគ្គលនោះ លុះបានតាក់តែងនូវកាយសង្ខារ ប្រកបដោយព្យាបាទ តាក់តែងនូវវចីសង្ខារ ប្រកបដោយព្យាបាទ តាក់តែងនូវមនោសង្ខារប្រកបដោយព្យាបាទហើយ ក៏ទៅកើតក្នុងលោក ដែលប្រកបដោយព្យាបាទ ផស្សៈទាំងឡាយប្រកបដោយព្យាបាទ តែងពាល់ត្រូវបុគ្គលដែលទៅកើតក្នុងលោកប្រកបដោយព្យាបាទនោះឯង បុគ្គលនោះ កាលដែលផស្សៈទាំងឡាយ ប្រកបដោយព្យាបាទពាល់ត្រូវហើយ រមែងទទួលនូវវេទនាប្រកបដោយព្យាបាទជាទុក្ខតែមួយយ៉ាង ដូចសត្វទាំងឡាយ ដែលកើតក្នុងនរក ម្នាលបុណ្ណៈ កំណើតនៃសត្វ រមែងកើតអំពីភូតកម្ម ដូច្នេះឯង បុគ្គលធ្វើកម្មណា តែងទៅកើតដោយអំណាចនៃកម្មនោះ ផស្សៈទាំងឡាយ តែងពាល់ត្រូវបុគ្គល ដែលកើតឡើងហើយនោះ ម្នាលបុណ្ណៈ យ៉ាងនេះឯង បានជាតថាគតពោលថា សត្វទាំងឡាយ មានកម្មជាមតឹកម្នាលបុណ្ណៈ នេះហៅថា កម្មខ្មៅ មានវិបាកខ្មៅ។ ម្នាលបុណ្ណៈ កម្មសមានវិបាកស តើដូចម្ដេច ម្នាលបុណ្ណៈ បុគ្គលពួកមួយ ក្នុងលោកនេះតាក់តែងនូវកាយសង្ខារ មិនប្រកបដោយព្យាបាទ តាក់តែងនូវវចីសង្ខារ មិនប្រកបដោយព្យាបាទ បុគ្គលនោះ លុះបានតាក់តែងនូវកាយសង្ខារ មិនប្រកបដោយព្យាបាទ តាក់តែងនូវវចីសង្ខារមិនប្រកបដោយព្យាបាទ តាក់តែងនូវមនោសង្ខារ មិនប្រកបដោយព្យាបាទហើយ ក៏តែងទៅកើតក្នុងលោកមិនមានព្យាបាទឡើយ ផស្សៈទាំងឡាយ មិនមានព្យាបាទ តែងពាល់ត្រូវបុគ្គលដែលចូលទៅកើត ក្នុងលោកមិនមានព្យាបាទនោះឯង បុគ្គលនោះកាលដែលផស្សៈទាំងឡាយ មិនមានព្យាបាទ ពាល់ត្រូវហើយ រមែងទទួលនូវវេទនាដែលមិនប្រកបដោយព្យាបាទ មានតែសេចក្ដីសុខមួយយ៉ាង ដូចទេវតាទាំងឡាយ នៅក្នុងឋានឈ្មោះសុកកិណ្ហៈ ម្នាលបុណ្ណៈ កំណើតនៃសត្វ រមែងកើតអំពីភូតកម្មដូច្នេះឯង បុគ្គលធ្វើកម្មណា តែងទៅកើតដោយអំណាចកម្មនោះ ផស្សៈទាំងឡាយ តែងពាល់ត្រូវបុគ្គលដែលកើតឡើងហើយនោះ ម្នាលបុណ្ណៈ យ៉ាងនេះឯង បានជាតថាគតពោលថា សត្វទាំងឡាយមានកម្មជាមត៌ក ម្នាលបុណ្ណៈ នេះហៅថាកម្ម ស មានវិបាក ស។ ម្នាលបុណ្ណៈ កម្មខ្មៅនិងកម្ម ស មានវិបាកខ្មៅនិងស តើដូចម្ដេចម្នាលបុណ្ណៈ បុគ្គលពួកមួយក្នុងលោកនេះ តាក់តែងនូវកាយសង្ខារ ប្រកបដោយព្យាបាទខ្លះ មិនប្រកបដោយព្យាបាទខ្លះ តាក់តែងនូវវចីសង្ខារ ប្រកបដោយព្យាបាទខ្លះ មិនប្រកបដោយព្យាបាទខ្លះ បុគ្គលនោះ លុះបានតាក់តែង នូវកាយសង្ខារ ប្រកបដោយព្យាបាទខ្លះ មិនប្រកបដោយព្យាបាទខ្លះ បានតាក់តែង នូវវចីសង្ខារ ប្រកបដោយព្យាបាទខ្លះ មិនប្រកបដោយព្យាបាទខ្លះ មិនប្រកបដោយព្យាបាទខ្លះហើយ តែងទៅកើតក្នុងលោក ដែលប្រកបដោយព្យាបាទខ្លះ មិនប្រកបដោយព្យាបាទខ្លះ ផស្សៈទាំងឡាយប្រកបដោយព្យាបាទខ្លះ មិនប្រកបដោយព្យាបាទខ្លះ តែងពាល់ត្រូវបុគ្គល ដែលទៅកើតក្នុងលោក ប្រកបដោយព្យាបាទខ្លះ មិនប្រកបដោយព្យាបាទខ្លះនោះឯង បុគ្គលនោះ កាលដែលផស្សៈទាំងឡាយ ប្រកបដោយព្យាបាទខ្លះ មិនប្រកបដោយព្យាបាទខ្លះ ពាល់ត្រូវហើយ រមែងទទួលនូវវេទនា ដែលប្រកបដោយព្យាបាទខ្លះ មិនប្រកបដោយព្យាបាទខ្លះ មានសុខនិងទុក្ខច្រឡូកច្រឡំគ្នា ដូចជាមនុស្សទាំងឡាយខ្លះ ទេវតាទាំងឡាយពួកខ្លះ វិនិបាតិកៈទាំងឡាយពួកខ្លះ ម្នាលបុណ្ណៈ កំណើតនៃសត្វ រមែងកើតអំពីភូតកម្មដូច្នេះឯង បុគ្គលធ្វើកម្មណា តែងទៅកើតដោយអំណាចកម្មនោះ ផស្សៈទាំងឡាយ តែងពាល់ត្រូវបុគ្គល ដែលកើតឡើងហើយនោះឯង ម្នាលបុណ្ណៈ យ៉ាងនេះឯង បានជាតថាគតពោលថា សត្វទាំងឡាយមានកម្មជាមត៌ក ម្នាលបុណ្ណៈ នេះហៅថាកម្មខ្មៅនិងកម្មស មានវិបាកខ្មៅនិងស។ ម្នាលបុណ្ណៈ កម្មមិនខ្មៅមិនស មានវិបាកមិនខ្មៅមិនស រមែងប្រព្រឹត្ដទៅដើម្បីអស់កម្ម តើដូចម្ដេច ម្នាលបុណ្ណៈ មគ្គចេតនាដែលសម្រាប់លះបង់កម្ម​ខ្មៅមានផលខ្មៅ មគ្គចេតនា ដែលសម្រាប់លះបង់កម្មសមានផល ស មគ្គចេតនា ដែលសម្រាប់លះបង់កម្មខ្មៅ និងសមានវិបាកខ្មីនិងស ម្នាលបុណ្ណៈ បណ្ដាកម្មទាំង ៣ យ៉ាងនោះ កម្មនេះ ហៅថាកម្មមិនខ្មៅមិនស មានវិបាកមិនខ្មៅមិនស ប្រព្រឹត្ដទៅ ដើម្បីអស់ទៅនៃកម្ម។ ម្នាលបុណ្ណៈ កម្មទាំងឡាយ ៤ នេះឯង ដែលតថាគត បានធ្វើឲ្យជាក់ច្បាស់ ត្រាស់ដឹងដោយបញ្ញាខ្លួនឯង។</p>
        <p><a class='ref km' id='km89' href='#km89'>៨៩</a>កាលដែលព្រះមានព្រះភាគ ទ្រង់មានព្រះវាចាយ៉ាងនេះហើយ ទើបបុណ្ណកោលិយបុត្រ ជាអ្នកសមាទាននូវគោវត្ដ ក៏ក្រាបទូលព្រះមានព្រះភាគ យ៉ាងនេះថា ប​ពិត្រព្រះអង្គដ៏ចម្រើន ពីរោះណាស់ បពិត្រព្រះអង្គដ៏ចម្រើន ពីរោះណាស់ បពិត្រព្រះអង្គដ៏ចម្រើន ធម៌ដែលព្រះគោត្ដមដ៏ ចម្រើនប្រកាសហើយ ដោយអនេកបរិយាយយ៉ាងនេះឯង(ភ្លឺច្បាស់ណាស់) ដូចជាបុគ្គលផ្ងាររបស់ដែលផ្កាប់ ឬក៏ ដូចជាបុគ្គលបើកបង្ហាញរបស់ដែលកំបាំង ពុំនោះ ដូចគេប្រាប់ផ្លូវដល់អ្នកវង្វេងទិស ពុំនោះសោត ដូចគេទ្រោលប្រទីបក្នុងទីងងឹត ឲ្យមនុស្សដែលមានភ្នែកភ្លឺ មើលឃើញរូបទាំងឡាយបានបពិត្រព្រះអង្គដ៏ចម្រើន ខ្ញុំព្រះអង្គនេះ សូមដល់ នូវព្រះមានព្រះភាគផង នូវព្រះធម៌ផង នូវព្រះភិក្ខុសង្ឃផង ជាទីពឹងទីរលឹក សូមព្រះមានព្រះភាគ ទ្រង់ជ្រាប នូវខ្ញុំព្រះអង្គថាជាឧបាសក ដល់នូវសរណគមន៍ ស្មើដោយជីវិត ចាប់ដើមតាំងអំពីថ្ងៃនេះទៅ។ ឯសេនិយអចេល ជាអ្នកសមាទានកុក្កុរវត្ដ ក៏ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ពីរោះណាស់ បពិត្រព្រះអង្គដ៏ចម្រើន ពីរោះណាស់បពិត្រព្រះអង្គដ៏ចម្រើន ធម៌ដែលព្រះគោតមដ៏ចម្រើនទ្រង់ប្រកាស ដោយអនេកបរិយាយនេះឯង(ភ្លឺច្បាស់ណាស់) ដូចជាបុគ្គលផ្ងារររបស់ដែលផ្កាប់ ឬដូចជាបុគ្គលបើកបង្ហាញរបស់ដែលកំបាំង ពុំនោះ ដូចជាគេប្រាប់ផ្លូវដល់អ្នកវង្វេងទិស ពុំនោះសោត ដូចគេទ្រោលប្រទីបក្នុងទីងងឹត ឲ្យមនុស្សមានភ្នែកភ្លឺ មើលឃើញនូវរូបទាំងឡាយបាន បពិត្រព្រះអង្គដ៏ចម្រើន ខ្ញុំព្រះអង្គ សូមដល់នូវព្រះមានព្រះភាគផង នូវព្រះធម៌ផង នូវព្រះសង្ឃផង ជាទីពឹងទីរលឹក ខ្ញុំព្រះអង្គគប្បីបាននូវបព្វជ្ជានិងឧបសម្បទា ក្នុងសម្នាក់នៃព្រះមានព្រះភាគ។ ម្នាលសេនិយៈ បុគ្គលណាមួយ ធ្លាប់ជាអន្យតិរ្ថិយ ហើយប្រាថ្នាបព្វជ្ជា ប្រាថ្នាឧបសម្បទា ក្នុងធម្មវិន័យនេះ បុគ្គលនោះ លុះតែនៅបរិវាសអស់៤ខែ លុះកាលកន្លងទៅ ៤ខែហើយ ទើបភិក្ខុទាំងឡាយ ដែលមានចិត្ដខ្នះខ្នែង ក៏ឲ្យបព្វជ្ជានិងឧបសម្បទាជាភិក្ខុភាវៈបាន មួយវិញទៀត ការផ្សេងនៃបុគ្គលក្នុងទីនេះ តថាគតដឹងច្បាស់ហើយ។</p>
        <p><a class='ref km' id='km90' href='#km90'>៩០</a>បពិត្រព្រះអង្គដ៏ចម្រើន បើបុគ្គលទាំងឡាយ ធ្លាប់ជាអន្យតិរ្ថិយ ប្រាថ្នាបព្វជ្ជាប្រាថ្នាឧបសម្បទា ក្នុងធម្មវិន័យនេះ ហើយនៅបរិវាសអស់ ៤​ ខែ លុះកាលកន្លងទៅអស់ ៤ខែ ហើយភិក្ខុទាំងឡាយ ដែលមានចិត្ដខ្នះខ្នែង ក៏ឲ្យបព្វជ្ជា ឲ្យឧសម្បទានជាភិក្ខុភាវៈបាន ខ្ញុំព្រះអង្គនឹងនៅបរិវាស អស់ ៤ វស្សាក៏បាន លុះកាលកន្លងទៅអស់ ៤ វស្សាហើយ ភិក្ខុទាំងឡាយដែលមានចិត្ដខ្នះខ្នែង ក៏ឲ្យបព្វជ្ជានិងឧបសម្បទាជាភិក្ខុភាវៈ។ ឯសេនិយអចេល អ្នកសមាទាននូវកុក្កុរវត្ដ ក៏បាននូវបព្វជ្ជានិងឧបសម្បទា ក្នុងសម្នាក់ព្រះមានព្រះភាគ។ លុះសេនិយភិក្ខុមានអាយុបានឧបសម្បទាំមិនយូរប៉ុន្មាន ក៏ចៀសចេញទៅតែម្នាក់ឯង ជាបុគ្គលមិនប្រមាទ មានព្យាយាមជាគ្រឿងដុតកម្ដៅកិលេសមានចិត្ដបញ្ជូនទៅកាន់ព្រះនិព្វាន កុលបុត្រទាំងឡាយចេញចាកផ្ទះចូលទៅកាន់ផ្នួសដោយត្រឹមត្រូវ ដើម្បីប្រយោជន៏​ ដល់អនុត្ដរធម៌ណា មិនយូរ​ប៉ុន្មាន ក៏បានត្រាស់ដឹង ធ្វើឲ្យជាក់ច្បាស់ នូវអនុត្ដរធម៌នោះដែលមានព្រហ្មចរិយៈជាទីបំផុត ដោយខ្លួនឯង ក្នុងបច្ចុប្បន្ននេះ សម្រេចសម្រាន្ដរដោយឥរិយាបថទាំង ៤ ដឹងច្បាស់ថា ជាតិរបស់អញអស់ហើយ ព្រហ្មចរិយធម៌អាត្មាអញបានប្រព្រឹត្ដគ្រប់គ្រាន់ហើយ សោឡសកិច្ចអាត្មាអញបានរួចហើយ កិច្ចដទៃប្រព្រឹត្ដទៅដើម្បីសោឡសកិច្ចនេះ មិនមានឡើយ។ បណ្ដាពួកព្រះអរហន្ដ សេនិយភិក្ខុមានអាយុ បានជាព្រះអរហន្ដមួយអង្គដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>