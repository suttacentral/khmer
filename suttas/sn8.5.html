<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.5' lang='km'>
        <header>
            <ul>
            </ul>
            <h1>សុភាសិត​សូត្រ ទី ៥</h1>
        </header>
        <p><a class='ref km' id='km127' href='#km127'>១២៧</a>សាវត្ថី​និទាន។ ក្នុង​ទីនោះ​ឯង ព្រះមានព្រះភាគ ទ្រង់​ត្រាស់​ហៅ​ភិក្ខុ​ទាំងឡាយ​មក​ថា ម្នាល​ភិក្ខុ​ទាំងឡាយ។ ភិក្ខុ​ទាំង​នោះ ទទួល​ព្រះ​បន្ទូល​ព្រះមានព្រះភាគ​ថា ព្រះករុណា ព្រះអង្គ។ ព្រះមានព្រះភាគ ត្រាស់​ដូច្នេះ​ថា ម្នាល​ភិក្ខុ​ទាំងឡាយ វាចា​ប្រកបដោយ​អង្គ ៤ ឈ្មោះ​ថា​សុភាសិត មិន​មែន​ទុព្ភាសិត​ទេ ជា​វាចា​មិន​មាន​ទោស​ផង ដែល​អ្នកប្រាជ្ញ​មិន​តិះដៀល​ផង។ វាចា​ដែល​ប្រកបដោយ​អង្គ ៤ តើ​ដូចម្ដេច។ ម្នាល​ភិក្ខុ​ទាំងឡាយ ភិក្ខុ​ក្នុង​សាសនា​នេះ រមែង​ពោល​ពាក្យ​សុភាសិត មិន​ពោល​ពាក្យ​ទុព្ភាសិត ១ ពោល​ពាក្យ​ជា​ធម៌ មិន​ពោល​ពាក្យ​មិន​ជា​ធម៌ ១ ពោល​ពាក្យ​ជាទី​ស្រឡាញ់ មិន​ពោល​ពាក្យ​មិន​ជា​ទី​ស្រឡាញ់ ១ ពោល​ពាក្យ​ពិត មិន​ពោល​ពាក្យ​កុហក ១។ ម្នាល​ភិក្ខុ​ទាំងឡាយ វាចា​ប្រកបដោយ​អង្គ ៤ នេះ​ឯង ឈ្មោះ​ថា​សុភាសិត មិន​មែន​ទុព្ភាសិត​ទេ ជា​វាចា​មិន​មាន​ទោស​ផង ដែល​អ្នកប្រាជ្ញ​មិន​តិះដៀល​ផង។</p>
        <p><a class='ref km' id='km218' href='#km218'>២១៨</a>ព្រះមានព្រះភាគ ទ្រង់​ត្រាស់​ភាសិត​នេះ​ហើយ លុះ​ព្រះ​សុគត​ជា​សាស្ដា ទ្រង់​ត្រាស់​ភាសិត​នេះ​ហើយ ក៏​ទ្រង់​ត្រាស់​គាថា​នេះ​តទៅ​ទៀត​ថា</p>
        <p>ពួក​សប្បុរស ពោល​សុភាសិត ជា​ពាក្យ​ខ្ពង់ខ្ពស់ (ទី ១) ពោល​ពាក្យ​ជា​ធម៌ មិន​ពោលពាក្យ​មិន​ជា​ធម៌ នោះ​ជា​ទី ២ ពោល​ពាក្យ​ជាទី​ស្រឡាញ់ មិន​ពោល​ពាក្យ​មិន​ជាទី​ស្រឡាញ់ នោះ​ជាទី ៣ ពោល​ពាក្យ​ពិត មិន​ពោល​ពាក្យ​កុហក នោះ​ជាទី ៤។</p>
        <p>លំដាប់​នោះ​ឯង ព្រះ​វងី្គសៈ មាន​អាយុ ក្រោក​ចាក​អាសនៈ ហើយ​ធ្វើ​ឧត្តរាសង្គៈ​ឆៀង​ស្មា​ម្ខាង ប្រណម្យ​អញ្ជលី ឆ្ពោះ​ទៅ​រក​ព្រះមានព្រះភាគ ហើយ​ពោល​ពាក្យ​នេះ នឹង​ព្រះមានព្រះភាគ​ថា បពិត្រ​ព្រះមានព្រះភាគ ខ្ញុំ​ព្រះអង្គ​សូម​សម្តែង​ធម៌ បពិត្រ​ព្រះ​សុគត ខ្ញុំ​ព្រះអង្គ​សូម​សម្តែង​ធម៌។ ព្រះមានព្រះភាគ ទ្រង់​ត្រាស់​ថា ម្នាល​វងី្គសៈ អ្នក​ចូរ​សម្តែង​ធម៌​ចុះ។</p>
        <p><a class='ref km' id='km219' href='#km219'>២១៩</a>លំដាប់​នោះ​ឯង ព្រះ​វងី្គសៈ​មាន​អាយុ បាន​ពោល​សរសើរ​ព្រះមានព្រះភាគ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​ព្រះ​ភក្ត្រ​ថា</p>
        <p>បុគ្គល​មិន​ធ្វើ​ខ្លួន​ឲ្យ​ក្ដៅ ដោយ​វាចា​ណា គប្បី​ពោល​វាចា​នោះ​ឯង មួយទៀត បុគ្គល​មិន​គប្បី​បៀតបៀន​ពួក​ជន​ដទៃ (ដោយ​វាចា​ណា) វាចា​នោះ​ឯង ឈ្មោះ​ថា​សុភាសិត វាចា​ណា ដែល​គេ​ត្រេកអរ បុគ្គល​គប្បី​ពោល នូវ​វាចា​នោះ ជា​វាចា​ជាទី​ស្រឡាញ់ បុគ្គល​ពោល នូវ​វាចា​ណា មិន​កាន់​យក​វាចា​ដ៏​អាក្រក់ ពោល​នូវ​វាចា​ជាទី​ស្រឡាញ់ ដល់​ជន​ទាំងឡាយ​ដទៃ (បុគ្គល​គប្បី​ពោល​នូវ​វាចា​នោះ) ពាក្យ​ពិត​ឈ្មោះ​ថា​ជា​ពាក្យ​មិន​ស្លាប់ ធម៌​នេះ​ជា​ប្រពៃណី ពួក​សប្បុរស តាំង​នៅ​ហើយ​ក្នុង​សច្ចៈ ដែល​ជា​អត្ថ​ផង ជា​ធម៌​ផង ព្រះពុទ្ធ​ទ្រង់​ពោល​វាចា​ណា ដ៏​ក្សេមក្សាន្ត ដើម្បី​ដល់​នូវ​ព្រះនិពា្វន នឹង​ធ្វើ​នូវ​ទីបំផុត​ទុក្ខ​បាន វាចា​នោះ​ឯង ជា​វាចា​ដ៏​ខ្ពង់ខ្ពស់​ជាង​វាចា​ទាំងឡាយ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>