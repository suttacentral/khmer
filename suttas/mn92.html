<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn92' lang='km'>
        <header>
            <ul>
            </ul>
            <h1>សេលសូត្រ ទី២</h1>
        </header>
        <p><a class='ref km' id='km21' href='#km21'>២១</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ​ទ្រង់​ស្ដេចទៅកាន់ចារិក ក្នុងអង្គុត្តរាបជនបទ ព្រមដោយភិក្ខុសង្ឃច្រើន ចំនួន​ភិក្ខុ ១.២៥០ រូប ទ្រង់ស្ដេចទៅដល់អាបណនិគមនៃ អង្គុត្តរាបជនបទ ។ កេណិយ​ជដិល បានឮដំណឹង​ថា ព្រះសមណគោតមជាសក្យបុត្រ ចេញចា​ក​សក្យ​ត្រកូលទ្រង់ព្រះផ្នូស ឥឡូវទ្រង់សេ្ដច មកកាន់ចារិកក្នុង​អង្គុត្ត​រាបជន​បទ មួយអន្លើដោយភិក្ខុសង្ឃច្រើន ចំនួនភិក្ខុ ១.២៥០ រូប ទ្រង់សេ្ដច​មក​ដល់អាបណនិគមហើយ កិត្តិស័ព្ទល្អនៃព្រះគោ​តម​ដ៏ចម្រើននោះ សុស​សាយទៅយ៉ាងនេះថា ព្រះមានព្រះភាគអង្គនោះ ព្រះអង្គជា​ព្រះអរហន្ដ ទ្រង់​ត្រាស់​ដឹង ដោយប្រពៃចំពោះព្រះអង្គ ទ្រង់បរិបូណ៌ដោយវិជ្ជា​និង​ចរណៈ ទ្រង់មានព្រះដំណើរល្អ ទ្រង់ជ្រាបច្បាស់នូវត្រៃលោក ទ្រង់ប្រសើរ​ដោយ​​សីលាទិគុណ រកបុគ្គលណាមួយស្មើគ្មាន ទ្រង់ទូន្មាននូវបុរស ដែលគួរ​ទូន្មាន​បាន ទ្រង់ជាសាស្ដានៃទេវតានិងមនុស្សទាំងឡាយ ទ្រង់ត្រាស់ដឹង នូវ​អរិយសច្ចធម៌ ទ្រង់លែងវិលមកកាន់ភពថ្មីទៀត ព្រះសមណគោតមអង្គ​នោះ ទ្រង់ធ្វើឲ្យជាក់ច្បាស់ ដោយប្រាជា្ញដ៏ឧត្តមចំពោះព្រះអង្គ នូវលោកនេះ ព្រមទាំង​ទេវលោក មារលោក ព្រហ្មលោក នូវពពួកសត្វ ព្រមទាំង​សមណព្រាហ្មណ៍ ព្រមទាំងមនុស្ស ជាសម្មតិទេព និងមនុស្សដ៏សេស ហើយ​ប្រកាស ព្រះអង្គសម្តែងធម៌ មានអបទដើម មានលំអបទកណ្ដាល មាន​លំអបទចុង ព្រមទាំងអត្ថ ព្រមទាំងព្យញ្ជានៈ ទ្រង់ប្រកាសព្រហ្មចរិយៈ ដ៏​ពេញបរិបូណ៌ បរិសុទ្ធទាំងអស់ ក៏ការបានឃើញព្រះអរហន្ដទាំងឡាយ មានសភាពយ៉ាងនោះ ជាការប្រពៃពេក ។</p>
        <p><a class='ref km' id='km22' href='#km22'>២២</a>គ្រានោះ កេណិយជដិល ចូលទៅគាល់ព្រះមានបុណ្យ លុះចូល​ទៅ​ដល់ហើយ ក៏និយាយពាក្យរាក់ទាក់ សំណេះសំណាលមួយអន្លើ ដោយ​ព្រះមាន​បុណ្យ លុះបញ្ចប់ពាក្យដែលគួររីករាយ និងពាក្យ​ដែល​គួរ​រលឹក​ហើយ អង្គុយក្នុងទីសមគួរ ។ ព្រះមានព្រះភាគ ទ្រង់សម្តែងពន្យល់ កេណិយ​ជដិល​ដែលអង្គុយក្នុងទីសមគួរ ឲ្យយល់ (ប្រយោជន៏ក្នុងបច្ចុប្បន្ន​និង​បរ​លោក) ឲ្យជឿជាក់ (ក្នុងកុសលធម៌) ឲ្យសង្វាត (ធ្វើការកុសល) ឲ្យរីករាយ (ដោយគុណដែលមានក្នុងខ្លួន) ដោយធម្មីកថា ។ លុះព្រះមានព្រះភាគ ទ្រង់ពន្យល់កេណិយជដិល ឲ្យយល់ ឲ្យជឿជាក់ ឲ្យសង្វាត ឲ្យរីករាយដោយ​ធម្មីកថាហើយ កេណិយជដិល ក៏ក្រាបបង្គំទូលព្រះមានព្រះភាគ ដូច្នេះ​ថា សូមព្រះគោតមដ៏ចម្រើន ​ទទួល​ភត្តាហាររបស់ខ្ញុំព្រះអង្គ មួយអន្លើ​ដោយ​​ភិក្ខុសង្ឃ ក្នុងថ្ងៃស្អែក ។ កាលបើកេណិយជដិល ក្រាបបង្គំទូល​យ៉ាង​នេះ​​ហើយ ព្រះមានព្រះភាគ ទ្រង់មានព្រះពុទ្ធដីកានឹង កេណិយ​​ជដិល​ដូច្នេះថា មា្នលកេណិយៈ ភិក្ខុសង្ឃមានច្រើន ចំនួនភិក្ខុ ១​.២៥០ រូប ចំណែកអ្នកក៏ធ្លាប់មានសេចក្ដី​ជ្រះថា្ល ចំពោះពួកព្រាហ្មណ៍ទៅហើយ ។ កេណិយជដិលក្រាបបង្គំទូល ព្រះមានព្រះភាគ ជាគំរប់ពីរដង ដូច្នេះថា បពិត្រ​ព្រះគោតមដ៏ចម្រើន​ភិក្ខុសង្ឃ​មានច្រើន ចំនួនភិក្ខុ ១.២៥០​ រូប ចំណែក​​​ខ្លួនខ្ញុំព្រះអង្គ ធ្លាប់មានសេចក្ដីជ្រះថា្ល ចំពោះពួកព្រាហ្មណ៏ ក៏មែនពិត​ហើយ តែបើទុកជា​ដូច្នោះ ក៏សូមព្រះគោតមដ៏ចម្រើន ទទូល​ភត្តា​​ហាររបស់ខ្ញុំព្រះអង្គ មួយអន្លើ​ដោយភិក្ខុសង្ឃ ក្នុងថ្ងៃស្អែកឲ្យទាន ។ ព្រះមាន​ព្រះភាគទ្រង់ត្រាស់នឹង កេណិយជដិលជាគំរបពីរដង ដូច្នេះថា មា្នលកេណិយៈ ភិក្ខុសង្ឃមានច្រើន ចំនួនភិក្ខុ ១​.២៥០ រូប ចំណែកអ្នក​ក៏​ធ្លាប់មានសេចក្ដីជ្រះថា្ល ចំពោះ​ពួកព្រាហ្មណ៍​​ទៅហើយ ។ កេណិយជដិល​ ក្រាបបង្គំទូលព្រះមានបុណ្យ ជាគំរប់បីដង ដូច្នេះថា បពិត្រព្រះគោតម​ដ៏​ចម្រើន ​ភិក្ខុសង្ឃមានច្រើន ចំនួនភិក្ខុ ១.២៥០​ រូប ចំណែកខ្ញុំ​ព្រះអង្គ​ធ្លាប់​មាន សេចក្ដីជ្រះថា្ល ចំពោះពួកព្រាហ្មណ៏ ក៏មែនពិតហើយ តែបើទុក​ជា​ដូច្នោះ​ ក៏សូម ព្រះគោតមដ៏ចម្រើន ទទូលភត្តាហាររបស់ខ្ញុំព្រះអង្គ មួយ​អន្លើរ​ដោយភិក្ខុសង្ឃ ក្នុងថ្ងៃស្អែកឲ្យទាន ។ ព្រះមានបុណ្យទ្រង់ទទូល ដោយ​តុណ្ហីភាព ។ លំដាប់នោះ កេណិយជដិលដឹងថា ព្រះមានព្រះភាគ​ទទួល​និមន្ដហើយ ក៏ក្រោកអំពីអាសនៈ ចូលទៅកាន់អាស្រមរបស់ខ្លួន លុះ​ចូល​ទៅដល់ហើយ ហៅពួកមិត្រអាមាត្យនឹង​​ញាតិសាលោហិត (មក​និយាយ​​ថា) សូមមិត្រអាមាត្យនឹងញាតិសាលោហិត ដ៏ចម្រើនទាំងឡាយ​ស្ដាប់ (ពាក្យខ្ញុំ) ដ្បិតខ្ញុំបាននិមន្ដ ព្រះសមណគោតមមកទទូលភត្ត ក្នុងថ្ងៃ​ស្អែ​ក មួយអន្លើរដោយភិក្ខុសង្ឃ ចូរអ្នកទាំងឡាយខ្វល់ខ្វាយ បម្រើដោយ​កាយ តាមយើង ។ ពួកមិត្រអាមាត្យនឹងញាតិសាលោហិត របស់កេណិយ​ជដិល​​ទទួល​ស្ដាប់ពាក្យកេណិយជដិលថា បាទលោកដ៏ចម្រើនហើយ ពួក​ខ្លះ​ជីកគុក​ធ្វើចង្រ្កាន ពួកខ្លះពុះឧស ពួកខ្លះលាងភាជន៍ ពួកខ្លះ​តម្កល់​ក្អម​ទឹក ពួកខ្លះក្រាលអាសនៈ ។ ឯកេណិយជដិលចាត់ចែងបារាំ មានសណ្ឋានមូ​ល ដោយខ្លួនឯង ។</p>
        <p><a class='ref km' id='km23' href='#km23'>២៣</a>សម័យនោះឯង សេលព្រាហ្មណ៍ អាស្រ័យនៅក្នុងអាបណ​និគម ជាអ្នកចេះចប់ត្រៃវេទ គឺឥរុវេទ យជុវេទ នឹងសាមវេទ ព្រមទាំង​គម្ពីរ​និឃណ្ឌុ គម្ពីរកេដុភៈ ព្រមទាំងអក្ខរប្បភេទ គឺសិក្ខានិងនិរុត្តិ ដែលមានគម្ពីរ​ឥតិ​ហាសៈជាគំរប់​ប្រាំ ជាអ្នករៀននូវបទនឹងវេយ្យាកណ៍ ជាអ្នកមិនអន់ថយ គឺស្ទាត់ជំនាញក្នុងលោកាយ​ត​​សាស្រ្ត នឹងមហាបុរិសលក្ខណ​ ព្យាករណ​សាស្រ្ដ តែងបង្រៀននូវមន្ដទាំងឡាយ ដល់ពួកមាណពជំទង់ៗ ចំនួន ៣០០ នាក់ ។ សម័យនោះ កេណិយជដិល ជាអ្នកជ្រះថ្លា ចំពោះសេលព្រាហ្មណ៍ ។ គ្រានោះ សេលព្រាហ្មណ៍ មានពួកមាណពជំទង់ៗ ចំនួន ៣០០ នាក់​ហែហម ដើរត្រាច់ចុះឡើងដើម្បីសម្រួលស្មង ហើយក៏ចូលទៅ​អាស្រម​របស់ កេណិយជដិល ។ សេលព្រាហ្មណ៍ បានឃើញមនុស្សពួកខ្លះ កំពុងជីក​គុកធ្វើចង្ក្រាន ពួកខ្លះកំពុងពុះឧស ពួកខ្លះកំពុងលាងភាជន៍ ពួក​ខ្លះ​កំពុងតម្កល់ក្អមទឹក ពួកខ្លះកំពុង​ក្រាលអាសនៈ ជិតអាស្រមរបស់ កេណិយ​ជដិលបានឃើញកេណិយជដិល កំពុង​ចាត់​​ចែងបារាំមាន​សណ្ឋាន​​មូល​ដោយ​ខ្លូន​​ឯង លុះឃើញហើយ ក៏សួរកេណិជដិលដូច្នេះថា លោក​កេណិយជដិល​ដ៏ចម្រើន មានអាពាហ៍ពិពាហ៍ ឬតាំងមហាយ័ញ្ញ ឬអញ្ជើញ​ព្រះបាទ​មាគធសេ​​​និយពិម្ពិសារ ព្រមទាំងពួកពល ដើម្បី​ជប់​លៀងក្នុងថ្ងៃ ស្អែក​ឬអ្វី​ហ្ន៎ ។ កេណិយជដិលនិយាយថា បពិត្រលោកសេលៈ​ដ៏ចម្រើន ខ្ញុំមិន​មានអាពាហ៍ពិពាហ៍ មិនអញ្ជើញព្រះបាទមាគធសេនិយ-​ពិម្ពិសារ ព្រម​ទាំង​ពួកពល ដើម្បីជប់លៀងក្នុងថ្ងៃ​ស្អែកទេ ខ្ញុំតាំង​មហាយ័ញ្ញ​ទេតើ ដ្បិត​ព្រះសមណគោតម ជាសក្សបុត្រចេញចាកសក្យត្រ​កូលទ្រង់ផ្នួស ហើយ​ទ្រង់​​​ត្រាច់​មកកាន់ចារិកក្នុងអង្គុត្តរាប ជនបទមួយអន្លើដោយ​ភិក្ខុសង្ឃ​ជា​ច្រើន ចំនួនភិក្ខុ ១.២៥០ រូប ឥឡូវទ្រង់ស្ដេចមកដល់អាបណនិគមហើយ កិត្តិ​សព្ទល្អនៃព្រះគោតមដ៏ចម្រើននោះ ខ្ចរខ្ចាយទៅយ៉ាងនេះថា ព្រះមាន​ព្រះភាគ​អង្គ​នោះ ព្រះអង្គជាព្រះអរហន្ត ទ្រង់ត្រាស់ដឹងដោយប្រពៃចំពោះ​ព្រះអង្គ ទ្រង់បរិបូណ៌​ដោយវិជ្ជានិងចរណៈ ទ្រង់មានព្រះដំណើរល្អ ទ្រង់​ជ្រាប​ច្បាស់នូវត្រៃលោក ទ្រង់​ប្រសើរ​ដោយសីលាទិគុណ រកបុគ្គលណា​មួយ​សើគ្មាន ទ្រង់ទូន្មាននូវបុរសដែលគួរទូន្មានបាន ទ្រង់ជាសាស្ដា​នៃ​ទេវតា​និងមនុស្សទាំងឡាយ ទ្រង់ត្រាស់ដឹងនូវអរិយ​សច្ចធម៌ ទ្រង់លែងវិល​មក​​កាន់ភពថ្មីទៀត ខ្ញុំបាននិមន្ដព្រះសមណគោតមអង្គនោះ មួយអន្លើ​ដោយ​​ភិក្ខុសង្ឃ ដើម្បីភត្តកិច្ចក្នុងថ្ងៃស្អែក ។ សេលព្រាហ្មណ៍សួរថា ម្នាល​កេណិយៈ​ដ៏ចម្រើន អ្នកនិយាយថាព្រះពុទ្ធឬ ។ កេណិយជដិលធ្លើយថា បពិត្រលោកសេលៈដ៏ចម្រើន ខ្ញុំនិយាយថាព្រះពុទ្ធ ។ សេលព្រាហ្មណ៍​សួរ​ថា ម្នាលកេណិយៈដ៏ចម្រើន អ្នកនិយាយថាព្រះពុទ្ធឬ ។ កេណិយជដិល​ធ្លើយ​ថា បពិត្រលោកសេលៈដ៏ចម្រើន ខ្ញុំនិយាយថាព្រះពុទ្ធ ។ លំដាប់នោះ សេលព្រាហ្មណ៍ មានសេចក្ដីត្រិះរិះដូច្នេះថា សូរសព្ទបែបនេះ រកបាន​ដោយ​កម្រ ក្នុងលោកពាក្យថាព្រះពុទ្ធដូច្នេះ មានមកក្នុងមន្ដរបស់យើងថា មហាបុរស​ដែលប្រកបដោយ មហាបុរិលក្ខណៈ ៣២ ប្រការ តែងមានគតិ ២ យ៉ាង​ជាប្រាកដ មិនមែនដទៃឡើយ គឺថាបើនៅគ្រប់គ្រងផ្ទះនឹងបានជា​ស្ដេច​ចក្រពិត្ត ជាធម្មិកធម្មរាជ គ្រប់គ្រងផែនដីដែលមានសមុទ្រទាំង ៤ ជា​ព្រំប្រទល់ ជាស្ដេចឈ្នះសង្រ្គាម ដល់នូវសេចក្ដីមាំមួនក្នុងជនបទ ប្រកប​ដោយ​រ័តន៍​ទាំង ៧ ប្រការ មហាបុរសនោះរមែងមានរ័តន៍ទាំង ៧ ប្រការ​នេះ គឺចក្ករ័តន៍ ហត្ថិរ័តន៍ អស្សរ័តន៍ មណិរ័តន៍ ឥត្ថីរ័តន៍ គហបតិរ័តន៍ និង​បរិណាយករ័តន៍ ជាគំរប់ ៧ មួយទៀត មហាបុរសនោះ មានរាជបុត្រ​ច្រើ​ន​ជាង​ពាន់ជាបុត្រដ៏ក្លៀវក្លា មានសភាពជាអ្នកប្រកបកដោយព្យាយាម អាច​ញាំញី​​នូវ​សេនា​របស់សេ្ដចដទៃបាន មហាបុរសនោះ ត្រួតត្រានូវផែនដីនេះ ដែលមានសាគរជាទីបំផុត​ដោយធម៌ មិនបាច់ប្រើអាជ្ញា មិនបាច់​ប្រើ​គ្រឿង​​​​​​សាស្រា្ដ​ឡើយ បើមហាបុរសនោះ​ចេញ​​ចាកគេហដ្ឋានទៅ ទ្រង់ព្រះ​ផ្នួសនឹង​បាន​ជាព្រះអរហន្ដសម្មាសម្ពុទ្ធក្នុងលោក មានដំបូលគឺ កិលេសបើកហើយ ម្នាលកេណិយៈដ៏ចម្រើន ចុះឥឡូវនេះ ព្រះគោតមដ៏​ចម្រើនជាអរហន្ដ​សម្មាសម្ពុទ្ធ​នោះ នៅឯណា ។</p>
        <p><a class='ref km' id='km24' href='#km24'>២៤</a>កាលបើសេលព្រាហ្មណ៍ និយាយយ៉ាងនេះហើយ កេណិយ-​ជដិល​លើកដៃខាងស្ដាំឡើង និយាយប្រាប់សេលព្រាហ្មណ៍ដូច្នេះថា បពិត្រ​លោក​សេលដ៏ចម្រើន ព្រះអង្គ​គង់នៅឯជួរព្រៃមានពណ៌ខៀវ ៗ ឯណោះ ។ លំដាប់​នោះ សេលព្រាហ្មណ៍ ចូលទៅ​គាល់ព្រះមានបុណ្យ ជាមួយនឹងពួក​មាណ​ពជំទង់ ៣០០​ នាក់ ។ ទើបសេលព្រាហ្មណ៍​ហាមប្រាម ពួកមាណព​ទាំង​នោះថា ចូរអ្នកដ៏ចម្រើនទាំងឡាយ មានសំឡេងតិច ៗ ដើរមក ចូរអ្នក​ដ៏ចម្រើនទាំងឡាយ ថ្នមជើងរាល់ ៗ ជំហានតាំងពីចម្ងាយបណ្ដើរ ៗ ទៅ ចូរ​អ្នក​​ដ៏ចម្រើនទាំងនោះ ធ្វើដូចជាសីហៈត្រេចទៅតែម្នាក់ឯង កាលណា​បើ​ខ្ញុំ​​ត្រូវប្រឹក្សា​មួយអន្លើដោយ ព្រះសមណគោតមដ៏ចម្រើន អ្នកដូ៏ចម្រើន​ទាំងឡាយ កុំធ្វើពាក្យរបស់ខ្ញុំ​ឲ្យដាច់ក្នុងចន្លោះ ៗ ឡើយ ចូរអ្នកដ៏​ចម្រើន​ទាំងឡាយ បង្អង់ចាំខ្ញុំនិយាយចប់សិន ។ លំដាប់នោះ សេលព្រាហ្មណ៍​ចូល​ទៅគាល់ព្រះមានព្រះភាគ លុះចូលទៅដល់ហើយ ក៏និយាយពាក្យរាក់ទាក់​សំណោះ​សំណាល មួយអន្លើដោយព្រះមានព្រះភាគ លុះបញ្ចប់​ពាក្យ​ដែលគួររីករាយហើយ ក៏អង្គុយក្នុងទីសមគួរ ។ លុះសេលព្រាហ្មណ៍ អង្គុយ​ក្នុង​​ទីសមគួរហើយ ក៏ពិចារណាមើលនូវមហាបុរិសលក្ខណៈទាំង ៣២ ក្នុងព្រះកាយរបស់​ព្រះដ៏មានបុណ្យ ។ សេលព្រាហ្មណ៍ បានឃើញ​មហា-​បុរិស​​​​លក្ខណៈ​ទាំង ៣២ ក្នុងព្រះកាយរបស់ព្រះមានបុណ្យដោយច្រើន លើក​លែងតែមហាបុរិសលក្ខណៈ ២ ប្រការចេញ ក៏មានសេចក្ដីសង្ស័យ ងឿយ​ធ្ងល់ មិនអស់ចិត្ត មិនជ្រះថ្លាស៊ប់ ក្នុងមហាបុរិសលក្ខណៈ ២ ប្រការ (នោះ) គឺអវយវៈដែលត្រូវលាក់ក្នុងសំពត់ ឋិតនៅក្នុងស្រោម ១ ព្រះជិវ្ហា​ដ៏​ល្មម ១ ។</p>
        <p><a class='ref km' id='km25' href='#km25'>២៥</a>គ្រានោះ ព្រះមានបុណ្យ មានសេចក្តីត្រិះរិះ ដូច្នេះថាសេល​-​ព្រាហ្មណ៍ នេះឃើញមហាបុរិសលក្ខណៈទាំង ៣២ ប្រការ របស់តថាគត ដោយ​ច្រើនលើក​លែងតែមហាបុរិសលក្ខណៈ ២ ប្រការប៉ុណ្ណោះ ក៏មាន​សេចក្តី​សង្ស័យ ងឿងឆ្ងល់ មិនអស់ចិត្ត មិនជ្រះថ្លាស៊ប់ ក្នុងមហាបុរិស-​លក្ខណៈ​ទាំង ២ ប្រការ គឺអវយវៈ​ដែលត្រូវលាក់ក្នុងសំពត់ ឋិតនៅក្នុង​ស្រោម ១ ជិវ្ហាដ៏ល្មម ១ ។​ ទើបព្រះមានបុណ្យ​សម្តែងនូវឥទ្ធានុភាព មាន​សភាព​ដូច្នោះ ឲ្យសេលព្រាហ្មណ៍បានឃើញអវយវៈ​ដែលត្រូវលាក់ ក្នុង​សំពត់​​ដែល ឋិតនៅក្នុងស្រោមរបស់ព្រះអង្គ ។ លំដាប់ពីនោះមក ព្រះមាន​ព្រះភាគទ្រង់លៀនព្រះជីវ្ហា ឲ្យទៅដដុសនឹងរន្ធព្រះកាណ៌ទាំងពីរផង ឲ្យទៅ​ដដុស​នឹងព្រះនាសិកទាំងពីរផង​ មិនតែប៉ុណ្ណោះ ទ្រង់បញ្ចេញព្រះជិវ្ហា​ទៅ​បាំង​មណ្ឌល​នៃ​ព្រះនលាដទាំងអស់ផង ។</p>
        <p><a class='ref km' id='km26' href='#km26'>២៦</a>គ្រានោះ សេលព្រាហ្មណ៍មានសេចក្តីត្រិះរិះដូច្នេះថា ព្រះ​សមណ​​​គោតម ព្រះអង្គប្រកបដោយមហាបុរិសលក្ខណៈទាំង ៣២ ប្រការ ពេញលេញឥតខ្វះខាត​មែនហើយ តែអាត្មាអញមិនទាន់​ស្គាល់​ព្រះសមណ​-គោត​ម​​នោះថាជាព្រះពុទ្ធ ឬមិនមែនជាព្រះពុទ្ធនៅឡើយទេ​ អាត្មាអញ​គ្រាន់​តែបានឮពាក្យនុ៎ះ អំពីសំណាក់ពួកព្រាហ្មណ៍ព្រឹទ្ធាចារ្យចាស់ទុំ ជា​អាចារ្យ​ប្រធានលើអាចារ្យនិយាយថា ព្រះអរហន្តសម្មាសម្ពុទ្ធទាំងឡាយ​ណា​មានក្នុងលោក កាលបើមានគេសរសើរគុណរបស់ព្រះ​អង្គ ព្រះអរហន្ត​សម្មា​សម្ពុទ្ធ​អង្គនោះ រមែងធ្វើនូវខ្លួន (របស់ព្រះអង្គ) ឲ្យជាក់ច្បាស់ បើដូច្នោះ គួរតែអាត្មាអញសរសើរ ព្រះសមណគោតម ដោយគាថា​ទាំងឡាយដ៏សម​គួ​រក្នុងទីចំពោះព្រះភក្រ្តព្រះអង្គ ។ លំដាប់នោះ សេលព្រាហ្មណ៍និយាយ​សរសើរ​​​ដោយគាថា ទាំងឡាយ​ដ៏សមគួរក្នុងទី​ចំពោះ​ព្រះភក្រ្ត​នៃ​ព្រះមាន​ព្រះភាគ​ថា</p>
        <p>បពិត្រព្រះមានបុណ្យ ព្រះអង្គមានព្រះកាយ ពេញលេញ មានព្រះសរីរៈ​​ល្អ មានកំពស់នឹងទំហំសមសួន អ្នកផងមើល​មិន​ចេះ​ឆ្អែតឆ្អន់ មាន​សម្បុរ​​ដូចមាស មានព្រះទាឋាស​ស្អាត​ទ្រង់ ប្រកបដោយសេចក្តីព្យា​យាម​ មហាបុរិសលក្ខណៈ​ទាំង​ឡាយ ដែលមានដល់ជនអ្នកមាន​កំណើតល្អយ៉ាងណា មហា-​បុរិសលក្ខណៈ​​ទាំងអស់នោះ ក៏មានក្នុងព្រះ​កាយ​របស់ ព្រះ​អង្គ​​​​យ៉ាងនោះដែរ ព្រះអង្គមានព្រះនេត្រថ្លា មានព្រះភក្រ្ត​ស្រស់​បស់ មានព្រះអង្គាវយវៈត្រង់ដូចជាអង្គព្រហ្ម មានព្រះ​រស្មី មានព្រះញាណដ៏ល្អ ទ្រង់ខ្លាចភ័យក្នុងសង្សារវដ្ត ទ្រង់​មាន​ព្រះតចៈភ្លឺ​ដូចមាស រុងរឿងកណ្តាល ពពួកសមណៈ​ដូចជា​ព្រះអាទិត្យ ព្រះអង្គ​មាន​ពន្លឺដ៏ថ្លៃថ្លាយ៉ាងនេះ ត្រូវ​ការ​អ្វី​ដោយសមណភាព គួរណាស់តែ​សោយរាជ្យជាស្តេចចក្រពត្តិ (ទូន្មានប្រជាជនឲ្យត្រឹមត្រូវតាមធម៌) ដូចជាសារថីដ៏ឧត្តម ទ្រ​ង់​គ្រប់​គ្រងផែនដី រហូតដល់សមុទ្រទាំង ៤ ជាទីបំផុត ជា​ស្តេចឈ្នះសង្រ្គាម ជាឥស្សរៈនៃជម្ពូទ្វីប ពួកខត្តិយជា​ដែល​សោយ​រាជ្យ ដោយភោគសម្ប័ទ ចូលមកជាក្សត្រិយ៍ចំណុះ​ព្រះអង្គ​បពិត្រព្រះគោតម សូមព្រះអង្គសោយរាជសម្បត្តិ ជា​ព្រះរាជា​ធិរាជដ៏ធំជាងមនុស្ស (ព្រះមានព្រះភាគ) ត្រាស់ថា ម្នាល​សេល​ព្រាហ្មណ៍ តថាគតជាសេ្តចព្រោះធម៌ ប្រសើរ​​​ដោយ​គុណឥត បុគ្គលណាស្មើ ញ៉ាំងចក្រជាចក្រដែលបុគ្គល ដទៃ​ឲ្យប្រព្រឹត្តទៅ​មិនកើត ឲ្យប្រព្រឹត្តទៅតាមធម៌បាន (​សេល​-ព្រាហ្មណ៍​​ក្រាបបង្គំទូលថា​បើដូច្នោះ) ព្រះអង្គជាព្រះសម្ពុទ្ធ បាន​​​​​​ត្រាស់ដឹងហើយតើ (ព្រះអង្គ​ត្រាស់ថា) តថាគតជាស្តេច​ព្រោះធម៌ហើយ ប្រសើរដោយគុណ ឥត​បុគ្គល​ណាស្មើ ញ៉ាំង​ចក្រ​ឲ្យប្រព្រឹត្តទៅតាមធម៌បាន សេលព្រាហ្មណ៍​ក្រាបបង្គំ​ទូល​ថា បពិត្រព្រះគោតម សូមព្រះអង្គប្រាប់ខ្ញុំ ចុះលោកណា​ជា​សេនាបតី​ជាសាវ័ក របស់ព្រះសាស្តា ចុះលោកណាញ៉ាំង​ធម្ម​ចក្រ​​ដែល​ព្រះអង្គឲ្យប្រព្រឹត្តទៅ ហើយនេះ ឲ្យប្រព្រឹត្តទៅបាន (ព្រះមានព្រះ​ភាគទ្រង់ត្រាស់ថា ម្នាលសេលព្រាហ្មណ៍) ធម្មច​ក្រណាដែល​ តថាគត​ឲ្យប្រព្រឹត្តទៅ ទុក្ខសច្ចនឹងនិរោធសច្ច ដែល​តថាគតត្រូវដឹង​ច្បាស់ ក៏តថាគតបានដឹងច្បាស់ហើយ មគ្គ​សច្ចដែលតថាគតត្រូវអប់រំ ក៏តថាគតបានអប់រំហើយ សមុទ​យ​​​​សច្ច ដែលតថាគតត្រូវលះបង់ ក៏​តថាគតបានលះ​បង់​ហើយ ម្នាលព្រាហ្មណ៍ ព្រោះហេតុនោះបានជា​តថាគតឈ្មោះ​ថាព្រះពុទ្ធ ម្នាលព្រាហ្មណ៍ អ្នកចូរនាំបង់ជម្រះបង់ នូវសេចក្តី​សង្ស័យក្នុងតថាគតចេញ ការជួបប្រទះនឹងព្រះសម្ពុទ្ធទាំង​ឡាយ​​​រឿយ ៗ គេមិនងាយនឹងបានទេ ការកើតប្រាកដឡើង​ក្នុង​លោក​រឿយ ៗ នៃព្រះសម្ពុទ្ធទាំងឡាយ ក៏គេមិនងាយ​នឹង​បាន​ដែរ ម្នាល​ព្រាហ្មណ៍ តថាគតហ្នឹងឯងជាព្រះពុទ្ធជាពេទ្យវៈ មិន​មាន​ពេទ្យដទៃ ប្រសើរ​ជាងឡើយ មានសភាពជា​អ្នក​ប្រសើរ កន្លង​បង់​នូវសេចក្តី​ប្រៀប​ផ្ទឹម ជាអ្នក​ញាំញីនូវមារនិ​ង​សេនា​របស់​​​មារ ធ្វើពួកសត្រូវទាំង​អស់ ឲ្យលុះក្នុងអំណាចបាន ឥតមានភ័យអំពីអ្វីរមែងរីករាយ ទើប​សេល​ព្រាហ្មណ៍និយាយ​នឹងពួកមាណពទាំងនោះថា ម្នាលអ្នកទាំងឡាយ​​ដ៏ចម្រើន ចូរអ្នកទាំងឡាយស្តាប់ នូវព្រះពុទ្ធដីការនេះចុះ ព្រះមាន​ចក្ខុ ជាពេទ្យវៈ (ដ៏ប្រសើរ​) មានព្យាយាមធំ ទ្រង់មានព្រះពុទ្ធដីកា​មក​ទាំងប៉ុន្មាន ដូចជាសីហៈបន្លឺក្នុងព្រៃ នរណាបានឃើញ​ព្រះ​សាស្តា មានសភាពជាបុគ្គលប្រសើរ កន្លងបង់នូវសេចក្តី​ប្រៀ​ប​ផ្ទឹ​ម ជាអ្នក​ញាំញីនូវមារនឹងសេនានៃមារហើយ (ដូចម្តេច​ឡើយ) នឹងអស់ទ្រាំ​មិនជ្រះថ្លាបាន សូម្បីជនអ្នក​កើតក្នុង​ត្រកូល​ដ៏ថោកទាប (ក៏គង់ជ្រះថ្លា​នឹង​ព្រះអង្គដែរ) អ្នកណាចូល​ចិត្ត​​​តាម​ខ្ញុំ អ្នកនោះចូរមក អ្នកណាមិន​ចូលចិត្តទេ អ្នកនោះចូរ​ទៅចុះ ខ្ញុំនឹងបួសក្នុងសំណាក់នៃព្រះសម្ពុទ្ធ ព្រះអង្គមានប្រាជ្ញា​ដ៏ប្រសើរ ក្នុងទីនេះហើយពួកមាណពទាំងអស់ក៏​និយាយនឹង សេលព្រាហ្មណ៍ថា បើលោកដ៏ចម្រើន ពេញចិត្តនឹងសាសនា​របស់ ព្រះសម្មាសម្ពុទ្ធយ៉ាងនេះ យើងទាំងឡាយក៏នឹងបួសក្នុង​សំណាក់ព្រះសម្ពុទ្ធ ទ្រង់មានប្រាជ្ញាដ៏ប្រសើរដែរ (សេល​-ព្រាហ្មណ៍​ក្រាបបង្គំ​ទូលថា) ព្រាហ្មណ៍ទាំង ៣០០ នាក់នេះ​ លើក​កំបង់អញ្ជលីសូមផ្នួស បពិត្រ​ព្រះមានបុណ្យ យើង​ទាំងឡាយ​នឹ​ងប្រព្រឹត្តព្រហ្មចរិយៈ ក្នុង​សំណាក់ព្រះអង្គ (ព្រះ​មាន​​ព្រះភាគត្រាស់ថា ម្នាលសេលព្រាហ្មណ៍) ព្រហ្មចរិយៈ ដែលតថាគតសម្តែង ដោយប្រពៃហើយ ជាព្រហ្មចរិយៈ ដែល​បុគ្គលឃើញ ច្បាស់ដោយខ្លួនឯង ឲ្យផលមិនរង់ចាំកាលបព្វជ្ជា​របស់បុគ្គលអ្នកមិន ប្រហែសធ្វេសជាអ្នកសិក្សា ជាបព្វជ្ជាមិន​សោះ​​សូន្យទេ ។ សេលព្រាហ្មណ៍ ព្រមទាំងបរិស័ទ ក៏បាន​បព្វជ្ជា​​​​នឹង​ឧបសម្បទា ក្នុងសំណាក់នៃព្រះមាន ព្រះភាគ ។</p>
        <p><a class='ref km' id='km27' href='#km27'>២៧</a>លុះកន្លងរាត្រីនោះហើយ លំដាប់នោះ កេណិយជដិល​ក៏ញ៉ាំងពួកមនុស្ស ឲ្យចាត់ចែងខាទនីយភោជនីយាហារ ដ៏ផ្ចិតផ្ចង់ក្នុង​អាស្រម​របស់ខ្លូន ហើយឲ្យមនុស្ស​ទៅ ក្រាបបង្គំទូលភត្តកាល ដល់​ព្រះមានព្រះភាគ​ថា បពិត្រព្រះគោតមដ៏ចម្រើន កាលវេលាដល់ហើយ​ភត្ត​សម្រេចហើយ ។ គ្រានោះ ព្រះមានបុណ្យទ្រង់ស្បង់ ប្រដាប់បាត្រនិងចីវរ ក្នុងបុព្វណ្ហសម័យ ទ្រង់សេ្ដចចូលទៅឯអាស្រមរបស់​កេណិយ​ជដិល​ លុះ​ទ្រង់ចូលទៅដល់ហើយ ក៏គង់លើអាសនៈដែលគេក្រាលថ្វាយ មួយអន្លើរ​ដោយភិក្ខុសង្ឃ ។ លំដាប់នោះ កេណិយជដិលអង្គាសភិក្ខុសង្ឃ មាន​ព្រះពុទ្ធ​​ជាប្រធានឲ្យឆ្អែតស្កប់ស្កល់ ដោយខាទនីយភិជនីយាហារ ដ៏ប្រសើរ​ដោយ​ដៃខ្លួនឯង ។ កេណិយជដិលបានដឹងថា ព្រះមានព្រះភាគ​ទ្រង់​សោយឆ្អែត លែងលូកព្រះហស្ដ​ទៅក្នុងបាត្រហើយ ក៏កាន់យកអាសនៈ មួយ​យ៉ាងទាប អង្គុយក្នុងទីសមគួរ ។</p>
        <p><a class='ref km' id='km28' href='#km28'>២៨</a>លុះកេណិយជដិល អង្គុយក្នុងទីសមគួរហើយ ព្រះមាន​ព្រះភាគ​​ទ្រង់អនុមោទនា ដោយគាថាទាំងនេះថា</p>
        <p>យ័ញ្ញទាំងឡាយ មានការបូជាភ្លើងជាប្រធាន គម្ពីរសាវិត្តិ-​សាស្រ្ដ ជាប្រធាននៃឆន្ទសាស្រ្ដ ព្រះរាជាជាប្រធាននៃពួក​មនុស្ស សាគរជាប្រធាននៃពួកនទី ព្រះចន្រ្ទជាប្រធាន​នៃពួក​ផ្កាយ ព្រះអាទិត្យជាប្រធាននៃពួកកំដៅ ព្រះសង្ឃ​ក៏​ជា​ប្រធាន​​​នៃមនុស្សទាំងឡាយ អ្នកចង់បាន​បុណ្យកាលបូជា ។</p>
        <p>លុះព្រះមានព្រះភាគ ទ្រង់ញ៉ាំងកេណិយជដិល ឲ្យរីករាយតាម​ដោយ​​គាថាទាំងនេះហើយ ទ្រង់ក្រោកអំពីអាសនៈចេញទៅ ។ លុះដាប់​នោះ សេលភិក្ខុមានអាយុ ព្រមទាំងបរិស័ទចៀសចេញអំពីពួក ជាអ្នក​មិនមាន​​សេចក្ដីប្រហែសធ្វេស មាន​មសេចក្ដីព្យាយាម មានចិត្តបញ្ជួន​ទៅកាន់​ព្រះនិព្វាន សម្រាន្ដនៅដោយឥរិយាបថទាំង ៤ កុលបុត្រ​ដែល​ចេញចាក​ផ្ទះ ទៅបួសក្នុងផ្នួសដោយប្រពៃ ដើម្បីប្រយោជន៍ដល់​អនុត្តរធម៌​ណាមិនយួរប៉ុន្មាន ក៏បានធ្វើឲ្យជាក់ច្បាស់នូវអនុត្តរធម៌នោះ ជាធម៌ទីបំផុត​នៃ​មគ្គព្រហ្មចរិយៈ ដោយខ្លួនឯងក្នុងបច្ចុប្បន្ននេះ ហើយក៏ដឹងថាជាតិរបស់​អញអស់​ហើយ មគ្គព្រហ្មចរិយៈ អាត្មាអញបានប្រព្រឹត្តគ្រប់គ្រាន់ហើយ សោឡសកិច្ចក៏​អាត្មាអញបានធ្វើស្រេចហើយ មគ្គភាវនាកិច្ចដទៃប្រព្រឹត្តទៅ ដើម្បីសោឡសកិច្ច​នេះទៀត មិនមានឡើយ ។ បណ្ដាព្រះអរហន្ដទាំងឡាយ សេលភិក្ខុមានអាយុ ព្រមទាំងបរិស័ទ ក៏ជាព្រះអរហន្ដនឹងគេដែរ ។</p>
        <p><a class='ref km' id='km29' href='#km29'>២៩</a>គ្រានោះ សេលភិក្ខុមានអាយុ ព្រមទាំងបរិស័ទ ចូលទៅគាល់​ព្រះមានព្រះភាគ លុះចូលទៅដល់ហើយ ធ្វើចីពរឆៀងស្មាម្ខាង ប្រណម្យ​អញ្ជលី​ចំពោះ​ព្រះមានព្រះភាគ ពោលគាថាទាំងឡាយ ចំពោះព្រះមាន​ព្រះភាគ​ថា</p>
        <p>បពិត្រព្រះអង្គទ្រង់មានបញ្ញាចក្ខុ យើងខ្ញុំទាំងឡាយ បានដល់​នូវ​ទីពឹង រាប់មកដល់ថ្ងៃនេះគម្រប់ជា ៨ ថ្ងៃហើយ បពិត្រ​ព្រះមានបុណ្យ យើងខ្ញុំទាំងឡាយ បានទូន្មានខ្លួនតាម​ព្រះសាសនា​​​​របស់ព្រះអង្គ អស់ ៧ រាត្រីហើយ ព្រះអង្គ​ជា​ព្រះពុទ្ធ ព្រះអង្គជាបរមសាស្ដា ព្រះអង្គជាអ្នក​ប្រាជ្ញ គ្រប​សង្កត់​នូវមារ ព្រះអង្គជាអ្នកឈ្លាសវៃ ក្នុងអនុសយធម៌ ទ្រង់​ឆ្លង (ចាកសង្សារវដ្ដ) បានដោយព្រះអង្គឯង ហើយទ្រង់ចម្លង​ពពួក​សត្វនេះ ឲ្យឆ្លងបានផង ព្រះអង្គកន្លងផុតឧបធិ ព្រះអង្គ​ទម្លាយ នូវអាសវៈទាំងឡាយ​ ​​ ព្រះអង្គមិនមានឧបាទាន ទ្រង់​លះបង់នូវភ័យ​ដែល​គួរខ្លាច ទាំងអស់ដូចសីហៈ ភិក្ខុទាំង ៣០០ រូបនេះ ឈរ​ប្រណម្យ​​​អញ្ជលី បពិត្រព្រះអង្គអ្នក​មាន​ព្យាយាម សូមព្រះអង្គលាព្រះ​បាទ​ទាំងគូ ពួកនាគគឺភិក្ខុ សូម​ក្រាប​ថា្វយបង្គំចំពោះព្រះអង្គជា​បរមសាស្ដា ។</p>
        <p>ចប់សេលសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>