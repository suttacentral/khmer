<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn43' lang='km'>
        <header>
            <ul>
            </ul>
            <h1>មហាវេល្លទសូត្រ ទី ៣</h1>
        </header>
        <p><a class='ref km' id='km133' href='#km133'>១៣៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់ គង់នៅក្នុងវត្តជេតពន របស់អនាថបណិ្ឌកសេដី្ឋ ទៀបក្រុងសាវត្ថី ។ គ្រានោះឯង ព្រះមហាកោដិ្ឋកៈមានអាយុ ចេញអំពីផលសមាបត្តិ ក្នុងសាយណ្ហសម័យ ហើយចូល ទៅ រកព្រះសារីបុត្រមានអាយុ លុះចូលទៅដល់ហើយ ទើបនិយាយពាក្យរាក់ទាក់ សំណេះសំណាល់ទៅរកព្រះសារីបុត្រមានអាយុ លុះបញ្ចប់ ពាក្យសំណេះសំណាល់ និងពាក្យដែលគួរលើកហើយ ក៏គង់ក្នុងទីដ៏សមគួរ ។</p>
        <p><a class='ref km' id='km134' href='#km134'>១៣៤</a>លុះព្រះមហាកោដិ្ឋកៈមានអាយុ គង់ក្នុងទីដ៏សមគួរហើយ ទើប សួរព្រះសារីបុត្រមានអាយុ យ៉ាងនេះថា ម្នាលអាវុសោគេតែងនិយាយថា បុគ្គលគ្មាន ប្រាជ្ញា ៗ ម្នាលអាវុសោ បុគ្គលដែលហៅថា អ្នកគ្មានប្រាជ្ញា តើដោយហេតុដូចម្តេច ។ ព្រះសារីបុត្រតបថា ម្នាលអាវុសោ បុគ្គលដែលមិនចេះមិន ដឹងច្បាស់ហ្នឹងឯង ហៅថា អ្នកគ្មានប្រាជ្ញា ចុះបុគ្គលនោះមិនដឹងច្បាស់នូវអី្វ មិនដឹងច្បាស់ថា នេះទុក្ខ មិនដឹងច្បាស់ ថា នេះហេតុឲ្យកើតទុក្ខ មិនដឹងច្បាស់ថា នេះជាគ្រឿងរំលត់ទុក្ខ មិនដឹងច្បាស់ថា នេះជាសេចកី្តប្រតិបត្តិដែលជាដំណើរទៅកាន់ទីរំលត់ទុក្ខ ម្នាលអាវុសោ ព្រោះតែបុគ្គល នោះ មិនចេះមិនដឹងដូច្នេះឯង ទើបហៅថា អ្នកគ្មានប្រាជ្ញា ។ ព្រះមហាកោដិ្ឋកៈមានអាយុ ក៏ត្រេកអរអនុមោទនាចំពោះភាសិត របស់ព្រះសារីបុត្រមានអាយុថា ម្នាលអាវុសោ ពីរោះណាស់ លុះអនុមោទនាហើយ ទើបសួរប្រស្នានឹងព្រះសារីបុត្រមានអាយុតទៅ ទៀតថា ម្នាលអាវុសោ គេតែងនិយាយថា អ្នកមានប្រាជ្ញា ៗ ម្នាលអាវុសោ ចុះបុគ្គល ដែលហៅថា អ្នកមានប្រាជ្ញា តើដោយហេតុដូចម្តេចខ្លះ ។ ព្រះសារីបុត្រតបថា ម្នាលអាវុសោ បុគ្គលដែលចេះដឹងច្បាស់ហឹ្នងឯង ដែលហៅថា អ្នកមានប្រាជ្ញា ចុះបុគ្គលនោះ ដឹង ច្បាស់នូវអ្វី ដឹងច្បាស់ថា នេះទុក្ខ ដឹងច្បាស់ថា នេះជាសេចកី្តប្រតិបត្តិដែលជាដំណើរ​ទៅកាន់ទីរំលត់ទុក្ខ ម្នាលអាវុសោ ព្រោះតែបុគ្គល នោះដឹងច្បាស់ដូច្នេះឯង ទើបហៅថា អ្នកមានប្រាជ្ញា ។ ម្នាលអាវុសោ គេតែង ហៅថា វិញ្ញាណ វិញ្ញាណ ម្នាលអាវុសោ ចុះធម្មជាតដែលគេហៅថា វិញ្ញាណ តើដូចម្តេច ។ ម្នាលអាវុសោ ធម្មជាតដែល ស្គាល់ច្បាស់ ដឹងច្បាស់នឯង ដែលគេហៅថា វិញ្ញាណ ចុះវិញ្ញាណនោះស្គាល់អី្វខ្លះ ស្គាល់ថាសុខខ្លះ ស្គាល់ថាទុក្ខខ្លះ ស្គាល់ថាមិនមែនទុក្ខមិនមែនសុខខ្លះ ម្នាលអាវុសោ ព្រោះតែធម្មជាតនោះស្គាល់ច្បាស់ដឹងច្បាស់ដូច្នេះឯង ទើបហៅថា វិញ្ញាណ ។ ម្នាល​អាវុសោ ចុះប្រាជ្ញានិងវិញ្ញាណ ធម៌ ( ទាំងពីរ ) នេះតើដូចគ្នាឬផ្សេងគ្នា មួយទៀត បុគ្គលចែករំលែកធម៌ ( ទាំងពីរ ) នេះ បញ្ញត្តឲ្យផ្សេង ៗ គ្នាបានឬទេ ។ ម្នាលអាវុសោ ប្រាជ្ញានិងវិញ្ញាណ ធម៌ ( ទាំងពីរ ) នេះ ជាធម៌ដូចគ្នា មិនមែនផ្សេងគ្នាទេ ទាំងបុគ្គល នឹងចែករំលែក បញ្ញត្តធម៌ទាំងពីរនេះ ឲ្យផ្សេងគ្នាមិនបានទេ ម្នាលអាវុសោ ប្រាជ្ញាដឹង ច្បាសនូវវត្ថុណា វិញ្ញាណក៏ដឹងច្បាស់នូវវត្ថុនោះដែរ វិញ្ញាណស្គាល់ច្បាស់ នូវវត្ថុណា ប្រាជ្ញាក៏ដឹងច្បាស់នូវវត្ថុនោះដែរ ព្រោះហេតុនោះបានជាធម៌ ( ទាំងពីរ ) នេះ ជាធម៌ ដូចគ្នា មិនមែនផ្សេងគ្នាទេ ទាំងបុគ្គលនឹងចែករំលែក បញ្ញត្តធម៌ទាំងពីរ នេះ ឲ្យផ្សេងគ្នា មិនបានឡើយ ។ ម្នាលអាវុសោ បើប្រាជ្ញានិងវិញ្ញាណ ធម៌ ( ទាំងពីរ ) នេះដូចគ្នា មិនមែនផ្សេងគ្នា ចុះសេចកី្តប្លែកគ្នាត្រង់ណា ។ ម្នាលអាវុសោ ប្រាជ្ញានិងវិញ្ញាណធម៌ ( ទាំងពីរ ) នេះ ជាធម៌ដូចគ្នា មិនមែនផ្សេងគ្នាទេ តែប្រាជ្ញាបុគ្គលគួរចម្រើន វិញ្ញាណបុគ្គលគួរកំណត់ដឹង នេះជាសេចកី្តប្លែកគ្នានៃធម៌ ( ទាំងពីរ ) នោះ ។</p>
        <p><a class='ref km' id='km135' href='#km135'>១៣៥</a>ម្នាលអាវុសោ គេតែងហៅថា វេទនា វេទនា ម្នាលវុសោ គេហៅថា វេទនា ដោយហេតុដូចម្តេច ។ ម្នាលអាវុសោ ធម្មជាតទទួលដឹងនូវអារម្មណ៍ហ្នឹងឯង ដែលគេហៅថា វេទនា វេទនានោះដឹងអី្វខ្លះ ដឹងសុខខ្លះ ដឹងទុក្ខខ្លះ ដឹងមិនមែនទុក្ខ មិនមែនសុខខ្លះ ម្នាលអាវុសោ ព្រោះតែធម្មជាតិនោះ ទទួលដឹងអារម្មណ៍ដូច្នេះឯង ទើបគេហៅថាវេទនា ។ ម្នាលអាវុសោ គេតែង ហៅថា សញ្ញា សញ្ញា ម្នាលអាវុសោ ដែលគេហៅថា សញ្ញា ដោយហេតុដូចម្តេច ។ ម្នាលអាវុសោ ព្រោះតែធម្មជាតិ នោះកត់សម្គាល់ ចំណាំ ទើបហៅថា សញ្ញា សញ្ញានោះតែងសម្គាល់អី្វខ្លះ សញ្ញានោះ តែងសម្គាល់ពណ៌ខៀវខ្លះ សម្គាល់ពណ៌លឿងខ្លះ សម្គាល់ពណ៌ក្រហមខ្លះ សម្គាល់ ពណ៌សខ្លះ ម្នាលអាវុសោ ព្រោះតែធម្មជាតិនោះកត់សម្គាល់ហ្នឹងឯង ទើបហៅថា សញ្ញា ។ ម្នាលអាវុសោ វេទនា សញ្ញានិងវិញ្ញាណ ធម៌ទាំងនោះជាធម៌ច្រឡំគ្នា ឬមិនច្រឡំគ្នាទេ មួយទៀត បុគ្គលនឹងចែករំលែកធម៌ទាំងនេះ ហើយបញ្ញត្ត កុំ ឲ្យច្រឡំ គ្នាបានឬទេ ។ ម្នាលអាវុសោ វេទនា សញ្ញានិងវិញ្ញាណ ធម៌ទាំងនេះ ច្រឡំគ្នា មិនមែន ផ្សេងគ្នាទេ ហើយបុគ្គលចែករំលែកធម៌ទាំងនេះ បញ្ញត្តឲ្យផ្សេងគ្នាមិនបានទេ ម្នាល អាវុសោ វេទនាទទួលអារម្មណ៍ណា សញ្ញាក៏សម្គាល់ អារម្មណ៍នោះដែរ សញ្ញា សម្គាល់នូវអារម្មណ៍ វិញ្ញាណក៏ដឹងច្បាស់នូវអារម្មណ៍នោះដែរ ព្រោះហេតុនោះ ធម៌ទាំង នេះ ជាធម៌ដូចគ្នា មិនមែនផ្សេងគ្នាទេ បុគ្គលនឹងចែករំលែកធម៌ទាំងនេះ ហើយបញ្ញត្តឲ្យ ផ្សេងគ្នាមិនបានទេ ។</p>
        <p><a class='ref km' id='km136' href='#km136'>១៣៦</a>ម្នាលអាវុសោ ធម្មជាតអី្វដែលគេគប្បីដឹងដោយមនោវិញ្ញាណដ៏បរិសុទ្ធ ប្រាសចាកឥន្ទ្រិយទាំង ៥ ប្រការ ។ ម្នាលអាវុសោ អាកាសានញ្ចាយតនជ្ឈាន ដែលបរិកម្មថា អាកាសមិនមានទីបំផុតដូច្នេះ គប្បីដឹងដោយមនោវិញ្ញាណដ៏បរិសុទ្ធ ប្រាសចាកឥន្ទ្រិយទាំង ៥ ប្រការវិញ្ញាណញ្ចាយតនជ្ឈាន ដែលបរិកម្មថា វិញ្ញាណមិនមាន ទីបំផុត នឹងអាកិញ្ចញ្ញាយតនៈ ដែលបរិកម្មថា អី្វតិចតួចមិនមានដូច្នេះ គប្បីដឹងបានដោយ មនោវិញ្ញាណដ៏បរិសុទ្ធប្រាសចាកឥន្រ្ទិយទាំង ៥ ប្រការ ។ ម្នាលអាវុសោ ធម៌ដែលគេ គប្បីដឹង តើគេតែងដឹង បានដោយអី្វ ។ ម្នាលអាវុសោ ធម៌ដែលគេគប្បីដឹងនោះឯង គេតែងដឹងដោយ បញ្ញាចក្ខុ ។ ម្នាលអាវុសោ ប្រាជ្ញាមានសេចកី្តថាដូចម្តេចខ្លះ ។ ម្នាលអាវុសោ ប្រាជ្ញាមានសេចកី្តថា ដឹងប្រាកដ មានសេចកី្តថា ដឹងសព្វ មានសេចកី្តថា លះបង់ ។</p>
        <p><a class='ref km' id='km137' href='#km137'>១៣៧</a>ម្នាលអាវុសោ បច្ច័យដែលឲ្យសម្មាទិដិ្ឋកើតឡើង មានប៉ុន្មាន ។ ម្នាលអាវុសោ បច្ច័យដែលឲ្យសម្មាទិដិ្ឋកើតឡើង មាន ២ គឺការលាន់ឮអពីសំណាក់ ជនដទៃ ១ ការយកចិត្តទុកដាក់ ដោយឧបាយប្រាជ្ញា ( ខ្លួនឯង ) ១ ម្នាល អាវុសោ បច្ច័យដែលឲ្យសម្មាទិដិ្ឋកើតឡើងមាន ២ នេះឯង ។ ម្នាលអាវុសោ សម្មាទិដិ្ឋដែលមាន ចេតោវិមុតិ្តជាផលផង មានផលគឺចេតោវិមុត្តិជាអានិសង្សផង មានបញ្ញាវិមុត្តិ ជាផលផង មានផលគឺបញ្ញាវិមុត្តិជាអានិសង្សផង មានអង្គប៉ុន្មាន ទំនុកបម្រុង ។ មា្នលអាវុសោ សម្មាទិដិ្ឋដែលមានចេតោវិមុត្តិជាផលផង មានផលគឺចេតោវិមុត្តិជា អានិសង្សផង មានបញ្ញាវិមុត្តិជាផលផង មានផលគឺបញ្ញាវិមុត្តិជាអានិសង្សផង មាន​អង្គ ៥ ជួយទំនុកបម្រុង ម្នាលអាវុសោ សម្មាទិដិ្ឋ ក្នុងទីនេះ មានសីលជួយទំនុកបម្រុង ១ មានសុតៈជួយទំនុកបម្រុង ១ មានសាកច្ឆាជួយទំនុកបម្រុង ១ មានសមថៈជួយ ទំនុកបម្រុង ១ មានវិបស្សនាជួយទំនុកបម្រុង ១ ម្នាលអាវុសោ សម្មាទិដិ្ឋដែលមាន​ចេតោវិមុតិ្តជាផលផង មានផលគឺចេតោវិមុត្តិជាអានិសង្សផង មានបញ្ញាវិមុតិ្តជាផល ផង មានផលគឺបញ្ញាវិមុត្តិជាអានិសង្សផង មានអង្គ៥នេះឯង ជួយទំនុកបម្រុង ។</p>
        <p><a class='ref km' id='km138' href='#km138'>១៣៨</a>ម្នាលអាវុសោ ភពកើតមានប៉ុន្មាន ។ ម្នាលអាវុសោ ភពនេះគឺ មាន ៣ គឺកាមភព ១ រូបភព ១ អរូបភព ១ ។ ម្នាលអាវុសោ ការកើតក្នុងភពថ្មី តទៅទៀត ព្រោះហេតុដូចម្តេច ។ ម្នាលអាវុសោ ព្រោះសេចកី្តត្រេកអរក្នុងភពនោះ ៗ របស់ ពួកសត្វ ដែលមានអវិជ្ជាជានីវរណៈ មានតណ្ហាជាសយោជនៈ ការកើតក្នុងភពថ្មី តទៅទៀតយ៉ាងនេះឯង ។ ម្នាលអាវុសោ ការមិនកើតក្នុង ភពថី្មតទៅទៀត ព្រោះហេតុដូចម្តេច ។ ម្នាលអាវុសោ ព្រោះប្រាសចាកអវិជ្ជា ព្រោះវិជ្ជាកើតឡើង ព្រោះការរលត់នៃតណ្ហា ការមិនកើតក្នុងភពថី្ម តទៅទៀត យ៉ាងនេះ ។</p>
        <p><a class='ref km' id='km139' href='#km139'>១៣៩</a>ម្នាលអាវុសោ បឋមជ្ឈានដូចម្តេច ។ ម្នាលអាវុសោ ភិក្ខុក្នុង សាសនានេះ ជាអ្នកស្ងប់ស្ងាត់ចាក់កាមទាំងឡាយ ស្ងប់ស្ងាត់ចាកអកុសលទាំងឡាយ ក៏ចូលទៅកាន់បឋមជ្ឈាន ដែលប្រកបដោយវិតក្កៈ ប្រកបដោយ​វិចារៈ មានបីតិនិង សុខដែលកើតអំពីវិវេក ហើយសម្រេចសម្រាន្តទៅដោយឥរិយាបថទាំង ៤ ម្នាល អាវុសោ នេះហៅថា បឋមជ្ឈាន ។ ម្នាលអាវុសោ បឋមជ្ឈានមានអង្គប៉ុន្មាន ។ ម្នាលអាវុសោ បឋមជ្ឈានមានអង្គ ៥ ម្នាលអាវុសោ កាលកិច្ចក្នុងសាសនានេះ ចូលកាន់បឋមជ្ឈាន មានអង្គ ៥ វិត្តកៈ វិចារៈ បីតិ សុខៈ និងចិត្តេកគ្គតា រមែងប្រព្រឹត្ត ទៅ ម្នាលអាវុសោ បឋមជ្ឈានមានអង្គ ៥​ យ៉ាងនេះឯង ។ ម្នាលអាវុសោ បឋមជ្ឈាន លះអង្គប៉ុន្មាន ប្រកបដោយប៉ុន្មាន ។ ម្នាលអាវុសោ បឋមជ្ឈានលះអង្គ ៥ ប្រកប ដោយអង្គ ៥ ម្នាលអាវុសោ ភិក្ខុក្នុងសាសនានេះ កាលចូលកាន់បឋមជ្ឈានជា អ្នកលះបង់កាមច្ឆន្ទៈ លះបង់ព្យាបាទ លះបង់ថីនមិទ្ធៈ លះបង់ឧទ្ធច្ចកុក្កុច្ចៈ លះបង់វិចិកិច្ឆា ចំណែកខាងវិតក្កៈ វិចារៈ បីតិ សុខៈនិងចិតេ្តកគ្គតា ក៏ប្រព្រឹត្តទៅ ម្នាលអាវុសោ បឋមជ្ឈានលះអង្គ ៥ ប្រកបដោយអង្គ ៥ យ៉ាងនេះឯង ។</p>
        <p><a class='ref km' id='km140' href='#km140'>១៤០</a>ម្នាលអាវុសោ ឥន្រ្ទិយទាំង ៥ ប្រការនេះ មានវិស័យផ្សេងៗគ្នា មាន អារម្មណ៍ផ្សេងៗគ្នា ទទួលវិស័យដែលកើតជាអារម្មណ៍ជំនួសគ្នាមិនបានទេ ឥន្រ្ទិយ ទាំង ៥ គឺអី្វខ្លះ គឺចក្ខុន្រ្ទិយ ១ សោតិន្រិ្ទយ ១ ឃានិន្ទ្រិយ ១ ជិវិ្ហន្រ្ទិយ ១ កាយិន្ទ្រិយ ១ ម្នាលអាវុសោ កាលបើឥន្រិ្ទយទាំង ៥ ប្រការនេះ មានវិស័យផ្សេងៗគ្នា មានអារម្មណ៍ ផ្សេងៗគ្នា មិនទទួលវិស័យដែលកើតឡើងជា អារម្មណ៍ជំនួសគ្នាបានទេ ចុះមានអី្វជា ទីពឹង មួយទៀត សភាពអ្វីទទួលវិស័យដែលកើតជាអារម្មណ៍ របស់ឥន្រ្ទិយទាំង ៥ ប្រការនោះ ។ ម្នាលអាវុសោ ឥន្រិ្ទយ ១ ទាំង ៥ ប្រការនេះ មានវិស័យផ្សេងៗគ្នា មានអារម្មណ៍ផ្សេងៗគ្នា មិនទទួលវិស័យដែលកើតជាអារម្មណ៍ជំនួសគ្នាបានទេ ឥន្រ្ទិយ ទាំង ៥ គឺអី្វខ្លះ គឺចក្ខុន្ទ្រិយ ១ សោតិន្ទិ្រយ ១ ឃានិន្រ្ទិយ ១ ជីវិ្ហន្រិ្ទយ ១ កាយិន្រ្ទិយ ១ ម្នាលអាវុសោ កាលបើឥន្រិ្ទយទាំង ៥ ប្រការនេះឯង មានវិស័យផ្សេងៗគ្នា មាន អារម្មណ៍ផ្សេងៗគ្នា មិនទទួលវិស័យដែលកើតជាអារម្មណ៍ជំនួសគ្នាបានទេ មានចិត្ត ជាទីពឹង មានចិត្តទទួលវិស័យ ដែលកើតជាអារម្មណ៍របស់ឥន្រិ្ទយទាំង ៥ នោះ ។</p>
        <p><a class='ref km' id='km141' href='#km141'>១៤១</a>ម្នាលអាវុសោ ឥន្រ្ទិយ ៥ ប្រការនេះ គឺ ចក្ខុន្រ្ទិយ ១ សោតិន្រ្ទិយ ១ ឃានិន្រ្ទិយ ១ ជីវិ្ហន្រ្ទិយ ១ កាយិន្រ្ទិយ ១ ម្នាលអាវុសោ ឥន្រ្ទិយទាំង​ ៥ នេះឯង អាស្រ័យ នឹងអី្វ ទើបតាំងនៅបាន ។ ម្នាលអាវុសោ ឥន្រិ្ទយ ៥​​ នេះគឺ​ ចក្ខុន្រ្ទិយ ១ សោតិន្រ្ទិយ ១ ឃានិន្រ្ទិយ ១ ជីវិ្ហន្រ្ទិយ ១ កាយិន្រ្ទិយ​ ១ ម្នាលអាវុសោ ឥន្រ្ទិយទាំង​​ ៥ នេះឯង អាស្រ័យ នឹងអាយុទើបតាំងនៅបាន ។ ម្នាលអាវុសោ ចុះអាយុ លុះតែអាស្រ័យនឹងអី្វទើបតាំង នៅបាន ។ អាយុលុះតែអាស្រ័យចំហាយធាតុភ្លើង ទើបតាំងនៅបាន ។ ម្នាលអាវុសោ ចំហាយធាតុភ្លើង អាស្រ័យនឹងអី្វទើបតាំងនៅបាន ។ ចំហាយធាតុភ្លើង លុះតែអាស្រ័យ នឹងអាយុទើបតាំងនៅបាន ។ អម្បាញ់មិញនេះឯង ខ្ញុំដឹងច្បាស់ភាសិត របស់ ព្រះសារីបុត្រមានអាយុ យ៉ាងនេះថា អាយុលុះតែអាស្រ័យចំហាយធាតុភ្លើង ទើបតាំង នៅបាន ឥឡូវនេះ ខ្ញុំដឹងច្បាស់ភាសិត របស់ព្រះសារីបុត្រមានអាយុយ៉ាងនេះថា ភ្លើង ធាតុ លុះតែអាស្រ័យនឹងអាយុ ទើបតាំងនៅបាន ដូច្នេះវិញ ។ ម្នាលអាវុសោ បើដូច្នេះ ខ្ញុំត្រូវយល់សេចកី្តនៃភាសិតនេះ ដូចម្តេច ។ ម្នាលអាវុសោ បើដូច្នោះ ខ្ញុំនឹងធ្វើសេចកី្ត ឧបមាប្រគេនលោក ដ្បិតជនជាអ្នកចេះដឹងពួកខ្លះក្នុងលោកនេះ គង់យល់សេចកី្តនៃ ភាសិតដោយពាក្យឧបមាដែរ ម្នាលអាវុសោ ដូចប្រទីបប្រេងកាលឆេះ មានពន្លឺប្រាកដ ឡើង ព្រោះអាស្រ័យអណ្តាត អណ្តាប្រាកដឡើងព្រោះអាស្រ័យពន្លឺ សេចកី្តនេះយ៉ាង ណាមិញ អាយុតាំងនៅបាន ក៏ព្រោះអាស្រ័យចំហាយធាតុភ្លើង ចំហាយធាតុភ្លើងតាំង នៅបាន ព្រោះអាស្រ័យអាយុ ក៏យ៉ាងនោះដែរ ។ ម្នាលអាវុសោ អាយុសង្ខារ ទាំងនោះ ជាវេទនីយធម៌នោះ ឬក៏ថាអាយុសង្ខារផ្សេង វេទនីយធម៌ផ្សេង ។ ម្នាលអាវុសោ មិនមែនអាយុសង្ខារទាំងនោះជាវេទនីយធម៌នោះទេ ម្នាលអាវុសោ ប្រសិនបើ អាយុសង្ខារទាំងនោះជាវេទនីយធម៌នោះហើយ ភិក្ខុដែលចូលកាន់សញ្ញាវេទ- យិតនិរោធនេះ ចេញចាកសមាបត្តិមកវិញមិនកើតទេ គឺអាយុសង្ខារផ្សេង វេទនីយ-ធម៌ផ្សេង ហេតុនោះ បានជាភិក្ខុចូលកាន់សញ្ញាវេទយិតនិរោធ ចេញចាកសមាបត្តិមក វិញបាន ។</p>
        <p><a class='ref km' id='km142' href='#km142'>១៤២</a>ម្នាលអាវុសោ ធម៌ប៉ុន្មានដែលលះបង់កាយនេះ ក្នុងកាលណាហើយ កាយនេះគេចោលរាត់រាយ ដេកស្តូកស្តឹង ដូចជាកំណាត់ឈើដែលគ្មានចេតនា ។ ម្នាលអាវុសោ ធម៌ ៣ ប្រការ គឺអាយុ ១ ចំហាយធាតុភ្លើង ១ វិញ្ញាណ ១ លះបង់កាយ នេះ ក្នុងកាលឯណាហើយ កាយនេះចោលរាត់រាយ ដេកស្តូកស្តឹង ដូចកំណាត់ឈើ ដែល គ្មានចេតនា ។ ម្នាលអាវុសោ បុគ្គលដែលធើ្វកាលកិរិយាក្ស័យ ១ ភិក្ខុដែលចូល កាន់ សញ្ញាវេទយិតនិរោធ ១ បុគ្គលទាំង ២ ពួកនេះមានសេចកី្តប្លែកគ្នាដូចម្តេច ។ ម្នាល អាវុសោ បុគ្គលដែលធ្វើកិរិយាក្ស័យ បុគ្គលនោះ កាយសង្ខារគឺខ្យល់ដង្ហើមចេញ ចូល រលត់សូន្យឈឹង វចីសង្ខារគឺវិតក្កៈនឹងវិចារៈ រលត់សូន្យឈឹង ចិត្តសង្ខារគឺសញ្ញានឹង វេទនា រលត់សូន្យឈឹង អាយុក៏អស់ ចំហាយធាតុភ្លើង ក៏រលត់សូន្យឈឹង ឥន្រ្ទិយក៏ បែកធ្លាយ ឯភិក្ខុដែលចូលកានសញ្ញាវេទយិតនិរោធ ភិក្ខុនោះមានកាយសង្ខារ រលត់ សូន្យឈឹង វចីសង្ខាររលត់សូន្យឈឹង ចិត្តសង្ខាររលត់សូន្យឈឹងដែរ តែអាយុមិនអស់ ចំហាយធាតុភ្លើងមិនរលត់សូន្យទេ ឥន្រ្ទិយមានថ្លាល្អ ម្នាលអាវុសោ បុគ្គលដែលធ្វើ មរណកាលក្ស័យ និងភិក្ខុដែលចូលកាន់សញ្ញាវេទយិតនិរោធ បុគ្គលទាំង ២ ពួកនេះ មានសេចកី្តផ្សេងគ្នា យ៉ាងនេះឯង ។</p>
        <p><a class='ref km' id='km143' href='#km143'>១៤៣</a>ម្នាលអាវុសោ អទុក្ខមសុខាចេតោវិមុត្តិសមាបត្តិ មានបច្ច័យប៉ុន្មាន ។ ម្នាលអាវុសោ អទុក្ខមសុខាចេតោវិមុត្តិសមាបត្តិ មានបច្ច័យ ៤ ម្នាលអាវុសោ ភិក្ខុក្នុងសាសនានេះ ព្រោះលះបង់នូវសេចកី្តសុខ ១ ព្រោះលះបង់នូវសេចកី្តទុក្ខ ១ ព្រោះ រលត់សោមនស្សនឹងទោមនស្សក្នុងកាលមុន ១ ចូលកាន់ចតុត្ថជ្ឈានដែលឥតទុក្ខឥត សុខ មានសតិដ៏បរិសុទ្ធដោយឧបេក្ខា ហើយសម្រេចសម្រាន្តទៅដោយឥរិយាបថ ទាំងបួន ១ ម្នាលអាវុសោ អទុក្ខមសុខាចេតោវិមុត្តិសមាបត្តិ មានបច្ច័យ ៤ នេះឯង ។ ម្នាលអាវុសោ អនិមិត្តាចេតោវិមុត្តិសមាបត្តិ មានបច្ច័យប៉ុន្មាន ។ ម្នាលអាវុសោ អនិមិត្តាចេតោវិមុត្តិសមាបត្តិមានបច្ច័យ ២ គឺការមិនយកចិត្តទុកដាក់ចំពោះអារម្មណ៍ ទាំងពួង ១ ការយកចិត្តទុកដាក់ចំពោះនិព្វានធាតុដែលប្រាសចាកអារម្មណ៍ ១ ម្នាល អាវុសោ អនិមិត្តាចេតោវិមុត្តិសមាបត្តិ មានបច្ច័យ ២ នេះឯង ។ ម្នាលអាវុសោ បច្ច័យ ដែលឲ្យអនិមិត្តាចេតោវិមុត្តិតាំងនៅបានយូរ តើមានប៉ុន្មាន ។ ម្នាលអាវុសោ បច្ច័យ ដែលឲ្យអនិមិត្តាចេតោវិមុត្តិតាំងនៅបានយូរ មាន ៣ ប្រការ គឺការមិនយកចិត្តទុកដាក់ ចំពោះអារម្មណ៍ទាំងពួង ១ ការយកចិត្តទុក ដាក់ចំពោះនិព្វានធាតុដែលប្រាសចាក អារម្មណ៍ ១ ការបានតាក់តែងទុកពីខាងដើម ១ ម្នាលអាវុសោ បច្ច័យដែលឲ្យអនិមិត្ត- ចេតោវិមុត្តិ​តាំងនៅបានយូរ មាន ៣ ប្រការនេះឯង ។ ម្នាលអាវុសោ បច្ច័យនៃការចេញ​ចាកអនិមិត្តាចេតោវិមុត្តិ មានប៉ុន្មាន ។ ម្នាលអាវុសោ បច្ច័យនៃការចេញចាកអនិមិត្តា ចេតោវិមុត្តិ មាន ២ ប្រការគឺ ការយកចិត្តទុកដាក់ចំពោះអារម្មណ៍ទាំងពួង ១ ការមិន យកចិត្តទុក ដាក់ចំពោះនិព្វានធាតុដែលមិនមានអារម្មណ៍ ១ ម្នាលអាវុសោ បច្ច័យនៃការ ចេញចាកអនិមិត្តាចេតោវិមុត្តិ មាន ២ ប្រការនេះឯង ។</p>
        <p><a class='ref km' id='km144' href='#km144'>១៤៤</a>ម្នាលអាវុសោ អប្បមាណាចេតោវិមុត្តិ អាកិញ្ចញ្ញាចេតោវិមុតិ្ត សុញ្ញតាចេតោវិមុត្តិ នឹងអនិមិត្តាចេតោវិមុត្តិ ធម៌ទាំងនេះមានសេច កី្តផ្សេងគ្នាផង មានព្យញ្ជនៈផ្សេងគ្នាផង ឬមានសេចកី្តដូចគ្នាគ្រាន់តែព្យញ្ជនៈ ផ្សេងគ្នាប៉ុណ្ណោះទេ ។ ម្នាលអាវុសោ អប្បមាណាចេតោវិមុត្តិណា អាកិញ្ចញ្ញា ចេតោវិមុត្តិណា សុញ្ញតា-ចេតោវិមុត្តិណា នឹងអនិមិត្តាចេតោវិមុត្តិណា ម្នាលអាវុសោ មានបរិយាយ ដែលធម៌ ទាំងនេះ អាស្រ័យហើយ មានសេចកី្តផ្សេងគ្នាផង មានព្យញ្ជនៈផ្សេងគ្នាផង ម្នាល អាវុសោ មួយទៀត មានបរិយាយដែល ធម៌ទាំងនេះអាស្រ័យហើយក៏បែរជាមាន សេចកី្តដូចគ្នា តែព្យញ្ជនៈផ្សេងគ្នា ។ អាវុសោ ចុះបរិយាយដូចម្តេច ដែលធម៌ទាំងនេះ អាស្រ័យហើយ មានសេចកី្ត ផ្សេងគ្នាផង មានព្យញ្ជនៈផ្សេងគ្នាផង ម្នាលអាវុសោ ភិក្ខុក្នុងសាសនានេះមាន ចិត្តប្រកបដោយមេត្តា ផ្សាយទៅកាន់ ទិសទី ១ ទិសទី ២ ក៏ដូចគ្នា ទិសទី ៣ ទិសទី ៤ ក៏ដូចគ្នា មានចិត្តប្រកបដោយមេត្តាធំទូលាយ ប្រមាណមិន បាន មិនមានពៀរ មិនមានព្យាបាទ ផ្សាយទៅកាន់លោកទាំងអស់ ក្នុងទិសខាងលើ ទិសខាងក្រោម ទិសទទឹងគឺទិសកណ្តាល ព្រោះយកខ្លួនទៅប្រៀបផ្ទឹមនឹង សត្វទាំងពួង ក្នុងទីទាំងពួង ។ មានចិត្តប្រកបដោយករុណា... ប្រកបដោយមុទិតា... មានចិត្តប្រកប ដោយឧបេក្ខា ផ្សាយទៅកាន់ទិសទី១ទិសទី២ក៏ដូចគ្នា ទិសទី៣ក៏ដូចគ្នា ទិសទី៤ក៏ដូចគ្នា មានចិត្តប្រកបដោយឧបេក្ខាដ៏ធំទូលាយ ប្រមាណមិនបាន មិនមានពៀរ មិនមានព្យាបាទ ផ្សាយទៅកាន់លោកទាំងអស់ ក្នុងទិសខាងលើ ទិសខាងក្រោមទិសទទឹង ព្រោះបង្អោន ខ្លួនទៅប្រៀប ធៀបនឹងសត្វទាំងពួង ក្នុងទីទាំងពួង ម្នាលអាវុសោ នេះហៅថា អប្បមាណា ចេតោវិមុត្តិ ។ ម្នាលអាវុសោ អាកិញ្ចញ្ញាចេតោវិមុត្តិ តើដូចម្តេច ម្នាលអាវុសោ ភិក្ខុក្នុងសាសនានេះ កន្លងបង់នូវវិញ្ញាណញ្ចាយតនៈ ដោយសព្វអន្លើ ហើយ ចូលទៅកាន់អាកិញ្ចញ្ញាយតនជ្ឈានដោយបរិកម្មថា អី្វបន្តិចបន្តួចមិនមាន ដូច្នេះ ម្នាលអាវុសោ នេះហៅថា អាកិញ្ចញ្ញាចេតោវិមុត្តិ ។ ម្នាលអាវុសោ សុញ្ញតាចេតោ-វិមុតិ្ត តើដូចម្តេច ម្នាលអាវុសោ ភិក្ខុក្នុងសាសនានេះ នៅក្នុងព្រៃកី្ត នៅក្រោមម្លប់ ឈើកី្ត នៅក្នុងសុញ្ញា គារស្ថានកី្ត រមែងពិចារណាយ៉ាងនេះថា របស់នេះតែងសាបសូន្យ ចាកអត្តភាព ឬចាកវត្ថុសម្រាប់ទំនុកបំរុងខ្លួនមានចីវរជាដើម ម្នាលអាវុសោ នេះលោក ហៅ ថា សុញ្ញតាចេតោវិមុត្តិ ។ ម្នាលអាវុសោ អនិមិត្តាចេតោវិមុត្តិ តើដូចម្តេច ម្នាល អាវុសោ ភិក្ខុក្នុងសាសនានេះ ចូលកាន់ចេតោសមាធិដែលមិនមាននិមិត្ត ព្រោះមិនយក ចិត្តទុកដាក់ចំពោះអារម្មណ៍ទាំងពួង នេះហៅថា អនិមិត្តាចេតោ វិមុត្តិ ។ ម្នាលអាវុសោ នេះឯងជាបរិយាយដែលធម៌ទាំងនេះអាស្រ័យហើយ មានសេចកី្តផ្សេងគ្នាផង មាន ព្យញ្ជនៈផ្សេងគ្នាផង ។ ម្នាលអាវុសោ ចុះបរិយាយដូចម្តេច ដែលពួកធម៌ទាំងនេះ អាស្រ័យហើយ បែរជាមានសេចកី្តដូច គ្នា តែមានព្យញ្ជនៈផ្សេងគ្នា ម្នាលអាវុសោ​ រាគៈជាកិលេសធ្វើនៅប្រមាណទោសៈជាកិលេសធ្វើនូវប្រមាណ មោហៈជាកិលេស ធ្វើនូវប្រមាណ កិលេស ទាំងនោះ ភិក្ខុដែលជាខីណាស្រពបានលះបង់ហើយ បានផ្តាច់ ផ្តិលឫសគល់ ហើយ ធ្វើមិនឲ្យកើតតទៅទៀត ដូចដើមត្នោតដែលគេក្របែល មិនឲ្យដុះតទៅទៀត ធ្វើមិនឲ្យមានបែបភាពតទៅទៀត ជាធម៌មិនកើតតទៅទៀត ។ ម្នាលអាវុសោ បណ្តាលអប្បមាណាចេតោវិមុត្តិ ទាំងប៉ុន្មានមានអកុប្បាចេ តោវិមុត្តិ ប្រសើរជាងវិមុតិ្តទាំងនោះ ព្រោះអកុប្បាចេតោវិមុត្តិនោះ សូន្យរាគៈ សូន្យទោសៈ សូន្យមោហៈ ។​ ម្នាលអាវុសោ រាគៈជាគ្រឿងកង្វល់ ទោសៈជា គ្រឿងកង្វល់ មោហៈ ក៏ជាគ្រឿងកង្វល់ កិលេសទាំងនោះ ភិក្ខុជាខីណាស្រព បានលះបង់ហើយ បានផ្តាច់ផ្តិល ឫសគល់ហើយ បានធ្វើវត្ថុសម្រាប់កើតទៀត ឲ្យអស់រលីង ដូចដើមត្នោតដែលគេកាប់ ក្របែលធ្វើឲ្យមានបែបភាពតទៅ ទៀតហើយ ឲ្យជាធម៌លែងមានកំណើតតទៅទៀត ហើយ ។ ម្នាលអាវុសោ អាកិញ្ចញ្ញាចេតោវិមុត្តិ ទាំងប៉ុន្មាន មានអកុប្បាចេតោវិមុត្តិ ប្រសើរជាងវិមុត្តិ ទាំងនោះ ព្រោះអកុប្បាចេតោវិមុត្តិនោះ សូន្យរាគៈ សូន្យទោសៈ សូន្យមោហៈ ។ ម្នាលអាវុសោ រាគៈជាកិលេសធ្វើនិមិត្តទោសៈជាកិលេសធ្វើនិមិត្ត មោហៈជាកិ លេសធ្វើនិមិត្ត ពួកកិលេសធ្វើនិមិត្តទាំងនោះ ភិក្ខុជាព្រះខីណាស្រព បានលះ បង់ហើយ បានផ្តាច់ផ្តិលឫសគល់ហើយ ជាវត្ថុសម្រាប់កើតទៀត ឲ្យអស់ រលីង ដូចដើមត្នោតដែលគេក្របែលចោលហើយ ធ្វើឲ្យលែងមានបែបភាពតទៅ ទៀត ជាធម៌លែងមានកំណើត តទៅទៀតហើយ ។ ម្នាលអាវុសោ និមិត្តាចេតោវិមុត្តិទាំង ប៉ុន្មាន មានអកុប្បាចេតោវិមុត្តិប្រសើរជាងវិមុត្តិទាំងនោះ ព្រោះអកុប្បាចេតោវិមុត្តិ នោះ សូន្យរាគៈ សូន្យទោសៈ សូន្យមោហៈ ។ ម្នាលអាវុសោ នេះឯងជាបរិយាយ ដែលធម៌ ទាំងនេះអាស្រ័យហើយ មានសេចកី្តដូចគ្នាតែមានព្យញ្ជនៈ ផ្សេងគ្នា ។ លុះព្រះសារីបុត្រ មានអាយុ បានពោលពាក្យនេះហើយ ព្រះមហា កោដិ្ឋកត្ថេរមានអាយុ ក៏មានចិត្តរីករាយ ត្រេកអរហើយ ចំពោះភាសិត របស់ព្រះសារីបុត្រមានអាយុ ។</p>
        <p>ចប់ មហាវេទល្លសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>