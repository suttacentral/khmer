<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn5.4' lang='km'>
        <header>
            <ul>
            </ul>
            <h1>វិជយា​សូត្រ ទី ៤</h1>
        </header>
        <p><a class='ref km' id='km10' href='#km10'>១០</a>សាវត្ថី​និទាន។ គ្រានោះ វិជយា​ភិក្ខុនី ស្លៀក​ស្បង់​ក្នុងបុព្វណ្ហសម័យ។បេ។ អង្គុយ​សម្រាក​ក្នុង​វេលា​ថ្ងៃ​ក្រោម​ម្លប់​ឈើ​មួយ។</p>
        <p><a class='ref km' id='km11' href='#km11'>១១</a>គ្រានោះ មារ​មាន​ចិត្ត​បាប មាន​ប្រាថ្នា​ដើម្បី​ញ៉ាំង​ភ័យ​ឲ្យ​កើត​ឡើង ដល់​វិជយា​ភិក្ខុនី។បេ។ ប្រាថ្នា​ឲ្យ​ឃ្លាត​ចាក​សមាធិ ក៏​ចូល​ទៅ​រក​វិជយា​ភិក្ខុនី លុះ​ចូល​ទៅ​ដល់​ហើយ​ បាន​ពោល​គាថា​នឹង​វិជយា​ភិក្ខុនី​ថា</p>
        <p>នាង​ជា​ស្ត្រី​ក្រមុំ​មាន​រូប​ឆោម យើង​ក៏​កំឡោះ​ក្មេង ម្នាល​នាង​ម្ចាស់ នាង​ចូរ​មក យើង​ទាំង​ពីរ​នាក់ ចូរ​ត្រេកអរ​ជាមួយ​គ្នា ដោយ​តន្ត្រី​ប្រកប​ដោយ​អង្គ ៥។</p>
        <p><a class='ref km' id='km12' href='#km12'>១២</a>លំដាប់នោះ វិជយា​ភិក្ខុនី​មាន​សេចក្ដី​ត្រិះរិះ យ៉ាង​នេះ​ថា អ្នក​នេះ​ជា​អ្វី​ហ្ន៎ ជា​មនុស្ស​ឬ​ជា​អមនុស្ស បាន​ជា​ពោល​គាថា។ ទើប​វិជយា​ភិក្ខុនី មាន​សេចក្ដី​ចូលចិត្ត​ដូច្នេះ​ថា នេះ​ពិតជា​មារ​មាន​ចិត្ត​បាប។បេ។ បាន​ជា​ពោល​នូវ​គាថា។ លុះ​វិជយា​ភិក្ខុនី ដឹង​ច្បាស់​ថា នេះ​ជា​មារ​មាន​ចិត្ត​បាប ហើយ​ បាន​ពោល​គាថា​ទាំងឡាយ នឹង​មារ​មាន​ចិត្ត​បាប​ថា</p>
        <p>រូប សម្លេង ក្លិន រស ផោដ្ឋព្វៈ ជា​ទី​គាប់ចិត្ត យើង​ប្រគល់​ឲ្យ​អ្នក​ទាំងអស់ ម្នាល​មារ ដ្បិត​យើង​មិន​ត្រូវការ​ដោយ​អារម្មណ៍​នោះ​ទេ យើង​ធុញទ្រាន់ នឿយណាយ​ពេក​ណាស់ ចំពោះ​កាយ​ស្អុយ​ដែល​បែក​ធ្លាយ​ពុក​រលួយ​នេះ កាមតណ្ហា​យើង​បាន​ដក​ចោល​ហើយ សត្វ​ទាំងឡាយ​ណា​ដែល​ទៅ​កើត​ក្នុង​រូប​ភព​ក្ដី សត្វ​ទាំងឡាយ​ណា ដែល​មាន​ចំណែក​ក្នុង​អរូបភព​ក្ដី សមាបត្តិ​ណា​ដ៏​ល្អិត​ក្ដី សេចក្ដី​ងងឹត​ក្នុង​ភព​ទាំងអស់​នោះ យើង​កំចាត់​បង់​បានហើយ។</p>
        <p>លំដាប់នោះ មារ​មាន​ចិត្ត​បាប​ដឹង​ថា វិជយា​ភិក្ខុនី ស្គាល់​អញ​ហើយ ក៏​មាន​សេចក្ដី​ទុក្ខតូច​ចិត្ត បាត់​អំពី​ទី​នោះ​ឯង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>