<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.3' lang='km'>
        <header>
            <ul>
            </ul>
            <h1>អសុរិន្ទក​សូត្រ ទី ៣</h1>
        </header>
        <p><a class='ref km' id='km114' href='#km114'>១១៤</a>សម័យ​មួយ ព្រះមានព្រះភាគ ទ្រង់​គង់​នៅ​ក្នុង​វត្ត​វេឡុវ័ន ជា​កលន្ទកនិវាប​ស្ថាន ជិត​ក្រុង​រាជគ្រឹះ។ អសុរិន្ទ​ភារទ្វាជ​ព្រាហ្មណ៍ បាន​ឮ​ដំណឹង​ថា ព្រាហ្មណ៍​ភារទ្វាជ​គោត្រ ចេញ​ចាក​ផ្ទះ​ចូល​ទៅ​កាន់​ផ្នួស ក្នុង​សំណាក់​ព្រះ​សមណ​គោតម​ហើយ ក៏​ក្រោធ​ខឹង អន់ចិត្ត ចូល​ទៅ​រក​ព្រះមានព្រះភាគ លុះ​ចូល​ទៅ​ដល់​ហើយ ក៏​ជេរ​គំរាម​ព្រះមានព្រះភាគ ដោយ​វាចា​ជា​អសប្បុរស​ដ៏​អាក្រក់។ កាលបើ​អសុរិន្ទក​ព្រាហ្មណ៍​ជេរ​យ៉ាង​នេះ​ហើយ ព្រះមានព្រះភាគ ក៏​នៅតែ​ស្ងៀម។ លំដាប់​នោះ​ឯង អសុរិន្ទ​ភារទ្វាជ​ព្រាហ្មណ៍ បាន​ពោល​នឹង​ព្រះមានព្រះភាគ យ៉ាង​នេះ​ថា នែ​សមណៈ យើង​ឈ្នះ​អ្នកឯង​ហើយ នែ​សមណៈ យើង​ឈ្នះ​អ្នកឯង​ហើយ។</p>
        <p><a class='ref km' id='km115' href='#km115'>១១៥</a>ព្រះមានព្រះភាគ​ត្រាស់​ថា បុគ្គល​ពាល​ពោល​នូវ​ផរុស​វាចា តែង​សំគាល់​ថា​ជ័យជំនះ តែថា​សេចក្ដី​អត់ធន់​ជា​ជ័យជំនះ របស់​អ្នក​ប្រាជ្ញ​នោះ អ្នក​ណា​ក្រោធ​តប​នឹង​បុគ្គល​អ្នក​ក្រោធ អ្នក​នោះ​ឯង រមែង​មាន​សេចក្ដី​អាក្រក់ ព្រោះ​សេចក្ដី​ក្រោធ​នោះ បុគ្គល​មិន​ក្រោធ​តប​នឹង​បុគ្គល​អ្នក​ក្រោធ​ឈ្មោះ​ថា ឈ្នះ​សង្គ្រាម ដែល​គេ​ឈ្នះ​បាន​ដោយ​កម្រ អ្នក​ណា​ដឹង​ថា អ្នក​ដទៃ​ក្រោធ​នឹង​ខ្លួន ហើយ​មាន​ស្មារតី​រម្ងាប់ ​សេចក្ដី​ក្រោធ​បាន អ្នក​នោះ​ឈ្មោះ​ថា ប្រព្រឹត្ត​នូវ​ប្រយោជន៍​ដល់​ជន​ទាំង ២ នាក់ គឺ​ខ្លួន​និង​អ្នក​ដទៃ បណ្ដា​ជន​ទាំង ២ នាក់ គឺ​ខ្លួន​និង​អ្នក​ដទៃ ដែល​ជា​អ្នក​រក្សា​សេចក្ដី​សុខ ជន​ទាំងឡាយ ដែល​មិន​ឈ្លាស​ក្នុង​ធម៌ រមែង​សំគាល់​អ្នក​ដែល​អត់ធន់​នោះ ថា​ជា​មនុស្ស​ពាល។</p>
        <p><a class='ref km' id='km116' href='#km116'>១១៦</a>កាលបើ​ព្រះមានព្រះភាគ ទ្រង់​ត្រាស់​យ៉ាង​នេះ​ហើយ អសុរិន្ទក​ភារទ្វាជ​ព្រាហ្មណ៍ បាន​ក្រាបទូល​ព្រះមានព្រះភាគ យ៉ាង​នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ណាស់ បពិត្រ​ព្រះ​គោតម​ដ៏​ចម្រើន​​ ច្បាស់​ណាស់។បេ។ បាន​ដឹង​ច្បាស់។ បណ្ដា​ព្រះ​អរហន្ត​ទាំងឡាយ ព្រះ​ភារទ្វាជៈ​មាន​អាយុ ក៏​ជា​ព្រះ​អរហន្ត​មួយ​អង្គ​ដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>