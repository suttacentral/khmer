<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn27' lang='km'>
        <header>
            <ul>
            </ul>
            <h1>ចូឡហត្ថិបទោបមសូត្រ ទី ៧</h1>
        </header>
        <p><a class='ref km' id='km67' href='#km67'>៦៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុងវត្ត​ព្រះជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។ សម័យនោះ មានព្រាហ្មណ៍ម្នាក់ ឈ្មោះជាណុស្សោណិទឹម​រថដោយ​សេះសសុទ្ធ បរចេញអំពីក្រុងសាវត្ថី ទាំងកំពុងថ្លៃត្រង់ ។ ជាណុស្សោ​ណិព្រាហ្មណ៍ បានឃើញបិលោតិកបរិញ្វជក (បរិញ្វជកអ្នកស្លៀក​សំពត់​ចាស់) កំពុងដើរមកអំពីចម្ងាយ លុះឃើញជាក់ហើយ ទើបសួរបិលោតិបរិញ្វ​ជកដូច្នេះថា លោក​វច្ឆាយនៈដ៏ចម្រើនមកអំពីទីណាទាំងកំពុងថ្ងៃត្រង់នេះ ។ បរិលោ​តិកបរិព្វាជកឆ្លើយថា ម្នាលអ្នកដ៏ចម្រើន​ អាត្មាមកអំពីសម្នាក់​ព្រះសមណ​​​​​​គោតមនេះទេតើ ។ លោកដ៏ចម្រើនដឹងថា ព្រះសមណ​គោតមមានប្រាជ្ញានឹងសេចក្តីវាងវៃ ល្មមឲ្យហៅថាជាបណ្ឌិតបានឬទេ ។ ម្នាល​អ្នកដ៏ចម្រើនអាត្មាឯណា នឹងដឹងនូវបញ្ញានឹងសេចក្តីវាង​វៃរបស់​ព្រះសមណ​គោតមបាន បើបុគ្គលណាដឹងនូវបញ្ញា នឹងសេចក្តីវាងវៃរបស់​ព្រះសមណគោតមបានហើយ បុគ្គលនោះ​ឯងនឹង ប្រាកដ​ដូចជា ព្រះ​សមណ​គោតមនោះដែរ ។ ម្តេចក៏វច្ឆាយនៈដ៏ចម្រើនពោលសរសើរ​ព្រះសមណគោតម ដោយពាក្យសរសើរដ៏ខ្ពង់ខ្ពស់ដល់ម៉្លេះ ។ ម្នាលអ្នក​ដ៏ចម្រើន​​​អាត្មាខានសរសើរព្រះសមណគោតម ដូចម្តេចបាន (ដ្បិត) ព្រះសមណគោតមដ៏ចម្រើននោះ ប្រសើរជាងអ្នកដែលប្រសើរគឺប្រសើរ​ជាងទេវតានឹង មនុស្សទាំងឡាយ ។ លោកវច្ជាយនៈ ដ៏ចម្រើនឃើញនូវ និ​សង្ស នៃប្រយោជន៍ដូចម្តេច បានជា​ជ្រះថ្លា ក្នុងព្រះសមណគោតម​យ៉ាងនេះ ។</p>
        <p><a class='ref km' id='km68' href='#km68'>៦៨</a>បិលោតិបរិញ្វជកឆ្លើយថា ម្នាលអ្នកដ៏ចម្រើន អាត្មាខាន​ជ្រះថ្លាយ៉ាងនេះក្នុងព្រះ​សមណគោតម ដូចម្តេចបាន ម្នាលអ្នកដ៏ចម្រើន​ដូច​​ជាព្រានដំរីដ៏ឈ្លាស ចូលទៅកាន់ព្រៃដំរី ព្រានដំរីនោះ បានឃើញ​ស្នាម​ជើងដំរីដ៏ធំ ក្នុងព្រៃដំរី ខាងបណ្តោយក៏វែង ខាងទទឹងក៏ធំ ។ ព្រានដំរីនោះ ចូលចិត្តដូច្នោះថា ឪហ៎្ន ដំរីធំមែន សេចក្តីនេះយ៉ាងណា ឯអាត្មាបាន​ឃើញ​ស្មាម​​ព្រះបាទ គឺញាណ ទាំង ៤ ប្រការរបស់ព្រះសមណគោតមក្នុងវេលា​ណាហើយ អាត្មាក៏​ចូលចិត្តថា ព្រះមានព្រះភាគជាព្រះសម្មាសម្ពុទ្ធពិត ព្រះធម៌ ព្រះមានព្រះភាគត្រាស់​សម្តែងប្រពៃហើយ ព្រះសង្ឃសាវ័កនៃ​ព្រះមាន​ព្រះភាគ លោកប្រតិបត្តិប្រពៃហើយក៏យ៉ាង​នោះដែរ ។ ស្នាម​ព្រះបាទ គឺញាណ ទាំង ៤ ប្រការ តើដូចម្តេចខ្លះ ។ ម្នាលអ្នកដ៏ចម្រើនអាត្មា​បាន​​​​ឃើញខត្តិយបណ្ឌិតពួកខ្លះ ក្នុងលោកនេះ មានបញ្ញាល្អិត ញាំញី​នូវ​វាទៈ​​របស់បុគ្គលដទៃ​បាន ប្រាកដដូចជាខ្មាន់ធ្នូបាញ់នូវសរសៃសក់ ខត្តិយ​បណ្ឌិត​​​ទាំងនោះ ហាក់ដូចជាត្រាច់ទៅទំ​លាយ​ នូវទិដ្ឋិរបស់បុគ្គលដទៃ ដោយ​​​​ប្រាជ្ញា (របស់ខ្លួន) ខត្តិយបណ្ឌិតទាំងនោះ ឮដំណឹងដូច្នេះ​ថា ព្រះសមណ​​​គោ​តមដ៏ចម្រើន ទ្រង់ពុទ្ធដំណើរមក ដល់ស្រុកឬនិគមឯណោះ ។ ខត្តិយបណ្ឌិតទាំងនោះចងប្រស្នាដោយគិតថា ពួកយើងនឹងចូល​ទៅគាល់​ព្រះសមគគោតម ហើយក្រាបបង្គំទូលសួរប្រស្នានេះ បើយើង​ក្រាបបង្គំទូលប្រស្នាយ៉ាងនេះ ហើយព្រះអង្គ​មុខ ជានឹងព្យាករយ៉ាងនេះ ពួកយើងនឹងលើកទោសព្រះសមណគោតមនោះ យ៉ាងនេះ បើយើងបាន​ក្រាបបង្គំទូលសួរប្រស្នាយ៉ាងនេះហើយ ព្រះអង្គមុខជានឹងព្យាករយ៉ាងនេះ ពួកយើងនឹងលើកទោសព្រះសមពគោតមនោះ យ៉ាងនេះវិញ ។ ខត្តិយ​បណ្ឌិទាំងនោះឮ​ដំណឹងដូច្នេះថា ព្រះសមណគោតម​ដ៏ចម្រើនទ្រង់​ពុទ្ធ​ដំណើរមកដល់ស្រុកឬនិគមឯណោះ ។ ទើបខត្តិយបណ្ឌីតទាំងនោះ ចូល​ទៅ​គាល់ព្រះសមណគោតម ។ ព្រះសមណគោតម ទ្រង់ញុំាង​ខត្តិយបណ្ឌិត​ទាំង​នោះឲ្យយល់ ឲ្យកាន់យក ឲ្យក្លាហាន ឲ្យរីករាយ ដោយធម្មីកថា ពួក​ខត្តិយ​បណ្ឌិតនោះ ដែលព្រះសមណគោតមទ្រង់ឲ្យយល់ ឲ្យកាន់យក ឲ្យក្លាហាន ឲ្យរីករាយ ដោយធម្មីកថាហើយ ក៏មិនអាចទូលសួរប្រស្នា​នឹង​ព្រះ​សមណគោតមបានឡើយ នឹងលើកទោសព្រះសមណ​គោតម​ដូច​ម្តេច​បាន​​តាមពិតនឹងសម្រេចទៅជាសាវ័ក របស់ព្រះសមណគោតមវិញ ។ ម្នាល​អ្នក​ដ៏ចម្រើនក្នុងកាលដែលខ្ញុំបានឃើញនូវស្នាមព្រះបាទទី ១ នេះ របស់​ព្រះសមណគោតមហើយ ខ្ញុំក៏ចូលចិត្តថាព្រះមានព្រះភាគ ជា​ព្រះសម្មា​-សម្ពុទ្ធ​​​​​​​​​​​ពិត ព្រះធម៌ដែល ព្រះមានព្រះភាគទ្រង់​ត្រាស់សម្តែង​ប្រពៃ​ហើយ​ព្រះសង្ឃ​​សាវ័កនៃព្រះមានព្រះភាគ លោកប្រតិបត្តិ​ប្រពៃហើយ​ព្រះសង្ឃ​សាវ័ក​នៃ​ព្រះមានព្រះភាគលោកប្រត្តិបត្តិប្រពៃហើយ ។ ម្នាលអ្នក​ដ៏ចម្រើន​មួយទៀត ខ្ញុំបានឃើញព្រាហ្មណបណ្ឌិតពួកខ្លះ ក្នុងលោកនេះ ។បេ។ គហបតិបណ្ឌិត ។បេ។ សមណបណ្ឌិតដែលមានបញ្ញាល្អិត ញាំញីនូវវាទៈ​នៃបុគ្គលដទៃបាន ប្រាកដដូចជាខ្មាន់ធ្នូបាញ់នូវសរសៃសក់ សមណបណ្ឌិត​ទាំងអម្បាលនោះ​ហាក់​ដូចជា​ត្រាច់​ទៅ ទំលាយនូវទិដ្ឋិ (បុគ្គលដទៃ) ដោយ​បញ្ញាសមណ​បណ្ឌិត ទាំងអម្បាលនោះបានឮ​ដំណឹងដូច្នេះថា ព្រះសមណ​គោតម​ដ៏​ចម្រើន​ទ្រង់ពុទ្ធដំណើរមកដល់ស្រុកឬនិគមឯណោះ ។ សមណ​បណ្ឌិត​ទាំង​អម្បាលនោះ ចងប្រស្នាដោយគិតថា ពួកយើងនឹងចូលទៅគាល់​ព្រះសមណ​គោតម ហើយទូលសួរប្រស្នានេះ បើយើងសួរប្រស្នាយ៉ាងនេះ​ព្រះអង្គ​មុខជានឹងព្យាករយ៉ាងនេះ ពួកយើងនឹងលើកទោស​ព្រះសមណ​គោតមនោះ យ៉ាងនេះ បើយើងទួលសួរប្រស្នាយ៉ាងនេះហើយ ព្រះអង្គមុខ​ជា​នឹង​ព្យាករយ៉ាងនេះ ពួកយើងនឹងទោស​ព្រះសមណគោតមយ៉ាងនេះ ។ សមណបណ្ឌិតទាំងអម្បាលនោះបានឮដំណឹងដូច្នេះថា ព្រះ​សមណ​គោត​ម​ដ៏ចម្រើនទ្រង់ពុទ្ធដំណើរមកដល់ស្រុកឬនិគមឯណោះ សមណបណ្ឌិត​ទាំងនោះ ក៏ចូលទៅគាល់ព្រះសមណគោតម ។ ព្រះសមណគោតម​ទ្រង់​ញុំាង​សមណបណ្ឌិត​ទាំងនោះ ឲ្យយល់ឃើញ ឲ្យកាន់យក ឲ្យក្លាហាន ឲ្យរីករាយ ដោយធម្មីកថា ពួកសម​ណបណ្ឌិតនោះ ដែល​ព្រះសមណ​​គោតម​​ទ្រង់ឲ្យយល់ ឲ្យកាន់យក ឲ្យក្លាហាន ឲ្យរីករាយ ដោយធម្មីកថា​ហើយ ក៏មិនអាចនឹងទូលសួរប្រស្នា នឹងព្រះសមណគោតមបានឡើយ នឹងលើកទោសព្រះសមណគោតមដូចម្តេចបាន ទើបនាំគ្នាសូមឱកាស​ចំពោះ​​​ព្រះសមណ​គោតម ដើម្បីនឹងចេញអំពីផ្ទះចូលទៅកាន់​ផ្នួសវិ​ញ​ដោយ​​ពិត ។ ព្រះសមណគោតមទ្រង់​បំបួសសមណបណ្ឌិតទាំងនោះ សមណ​​​​បណ្ឌិតទាំងនោះ លុះបួសក្នុងសម្នាក់ព្រះសមណ​គោតមនោះ​ហើយ ក៏ចេញចាកពួកគណៈ មិនមានសេចក្តីធ្វេសប្រហែលមានសេចក្តី​ព្យាយាម ជាគ្រឿងដុតកំដៅកិលេស មានចិត្តបញ្ជូនទៅក្នុងកម្មដ្ឋាន កុល​បុត្រ​​ទាំ​ងឡាយ​ដែលចេញចាកផ្ទះ ចូលទៅកាន់ផ្នួសដោយប្រពៃ ដើម្បី​ប្រយោជន៏ដល់អនុត្តរធម៌ណា មិន​យូរប៉ុន្មាន ក៏បានត្រាស់ដឹងនូវអនុវត្តរ​ធម៌នោះ មានព្រហ្មចរិយជាទីបំផុត ដោយប្រាជ្ញាខ្លួនឯង ក្នុងបច្ចុប្បន្ននេះ សម្រេចសម្រាន្ត ដោយឥរិយាបថទាំង ៤ ។ សមណបណ្ឌិតទាំងនោះ​និយាយសរសើរយ៉ាងនេះថា ឱហ្ន៎ពួកយើងមិនបានវិនាស​ចាកប្រយោជន៍​តិចតួ​ចឡើយ ឱហ្ន៎ ពួកយើងមិនបានវិនាសចាកប្រយោជន៍តិចតួចឡើយ ដ្បិតក្នុងកាលមុន ពួកយើងមិនមែន​ជាសមណៈ តែប្តេជ្ញាខ្លួនថាជាសមណៈ មិនមែនជាព្រាហ្មណ៍ ប្តេជ្ញាខ្លួនថាជាព្រាហ្មណ៍ មិនមែនជាព្រះអរហន្ត ប្តេជ្ញាខ្លួនថាជាព្រះអរហន្តឥឡូវនេះ ពួកយើងបានសមណៈហើយ ឥឡូវ​នេះពួកយើងបានជាព្រាហ្មណ៍ហើយ ឥឡូវនេះ ពួកយើងបានជាអរហន្តហើយ ។ ម្នាលអ្នកដ៏ចម្រើនក្នុងកាលដែលអាត្មា បានឃើញនូវស្នាម​ព្រះបាទ​ជាគំរប់ ៤ នេះ របស់ព្រះសមណគោតមហើយ អាត្មាតក៏ចូល​ចិ​ត្ត​ថា ព្រះមាន​ព្រះភាគ ជាព្រះសម្មាសម្ពុទ្ធព្រះធម៌ព្រះមានព្រះភាគ ទ្រង់​ត្រាស់​សម្តែងប្រពៃហើយ ព្រះសង្ឃសាវ័កព្រះមានព្រះភាគ លោកប្រតិបត្តិ​ប្រពៃហើយ ។ ម្នាលអ្នកដ៏ចម្រើនក្នុងកាលដែលអាត្មាបានឃើញនូវស្នាម​ព្រះបាទទាំង ៤ ប្រការនេះ របស់ព្រះសមណគោតមហើយ អាត្មាក៏ចូល​ចិត្ត​ថាព្រះមាន​ព្រះភាគ ជាព្រះសម្មាសម្ពុទ្ធ ព្រះធម៌ព្រះមានព្រះភាគ ទ្រង់​ត្រាស់សម្តែងប្រពៃហើយ ព្រះសង្ឃសាវ័កនៃព្រះមានព្រះភាគ លោក​ប្រតិបត្តិ​ប្រពៃហើយ ។</p>
        <p><a class='ref km' id='km69' href='#km69'>៦៩</a>កាលបិលោតិបរិព្វាជក ពោលយ៉ាងនេះហើយ ជាណុស្សោ ណិព្រាហ្មណ៍ក៏ចុះ​អំពីរថ ដែលទឹមដោយសេះសសុទ្ធ ធ្វើសំពត់ឆៀងស្មាម្ខាង ប្រណម្យអញ្ជលីឆ្ពោះទៅ ត្រង់ទី​ដែលមានព្រះមានព្រះភាគគង់នៅ បន្លឺឧទានវាចា អស់វារៈ ៣ ដងថា សូមនមស្កាចំពោះព្រះមានព្រះភាគ ជាព្រះអរហន្តសម្មាសម្ពុទ្ធអង្គនោះ សូមនស្ការ ចំពោះព្រះមានព្រះភាគ ជាព្រះអរហន្តសម្មាសម្ពុទ្ធអង្គនោះ សូមនមស្ការ ចំពោះព្រះមានព្រះភាគ ជាព្រះអរហន្តសម្មា​សម្ពុទ្ធអង្គនោះ ធ្វើម្តេច យើងគប្បីទៅជួប ព្រះសមណ គោតមបានម្តងហ្ន៎ ធ្វើម្តេច យើងគប្បីបាននិយាយឆ្លើយឆ្លងតិចតួចហ្ន៎ ។ លំដាប់នោះ ជាណុស្សោណិព្រាហ្មណ៍ ក៏ចូលទៅគាល់ព្រះមានព្រះភាគ លុះចូលទៅដល់ហើយ ក៏ពោលពាក្យរាក់ទាក់សំណេះ សំណាល មួយ​អន្លើ​ដោយព្រះមានព្រះភាគ លុះបញ្ចប់ពាក្យដែលគួររីករាយនឹងពាក្យដែល​មិនគួររលឹកហើយ អង្គុយក្នុងទីសមគួរ ។ លុះជាណុស្សោណិព្រាហ្មណ៍ អង្គុយក្នុងទីសមគួរ​ហើយ ទើបក្រាបបង្គំទូលព្រះមានព្រះភាគ តាមពាក្យ​ដែលខ្លួននិយាយឆ្លើយឆ្លង ជាមួយនឹង​បិលោតិកបរិញ្វជកនោះ​ដរាបដល់​ចប់សព្វ​គ្រប់ ។ កាលជាណុស្សោណិព្រាហ្មណ៍ ក្រាបបង្គំ​ទូលយ៉ាងនេះ​ហើយ ព្រះមានព្រះភាគទ្រង់ត្រាស់ដូច្នេះនឹងជាណុស្សោណិព្រាហ្មណ៍ថា ម្នាល​ព្រាហ្មណ៍ ធម៌ដែលឧបមាដូចស្នាមជើងដំរី មិនទាន់បរិបូណ៌​ដោយ​ពិស្តារ​ត្រឹមប៉ុណ្ណោះទេ ម្នាលព្រាហ្មណ៍ ឯធម៌​ដែលមាន​ឧបមា​ដូចស្នាម​ជើង​ដំរី បរិបូណ៌ដោយពិស្តារយ៉ាងណាមិញ អ្នកចូរស្តាប់នូវសេចក្តីឧបមានោះ ចូរធ្វើទុកក្នុងចិត្តដោយប្រាពៃចុះ តថាគតនឹងសម្តែង ។ ជា​ណុស្សោណិ​ព្រាហ្មណ៍ទទួលព្រះពុទ្ធដីកានៃព្រះមានព្រះភាគថា សូម​ទ្រង់ព្រះមេត្តា​ប្រោស​ យ៉ាងហ្នឹងហើយ ។</p>
        <p><a class='ref km' id='km70' href='#km70'>៧០</a>ព្រះមានព្រះភាគ ទ្រង់ត្រាស់ដូច្នេះថា ម្នាលព្រាហ្មណ៍ ដូចជា ព្រាហ្មណ៍ដំរីចូល​ទៅកាន់ព្រៃដំរី ព្រានដំរីនោះបានឃើញស្នាម ជើងដំរី​ដ៏ធំក្នុងព្រៃដំរី វែងដោយបណ្តោយផង ធំដោយទទឹងផង ព្រានដំរីដែល​ឈ្លាសក៏មិនទាន់ចូលចិត្តថា ឱហ្ន៎ ដំរីធំមែន ដូច្នេះនៅឡើយ ។ ព្រោះហេតុអ្វី ។ ម្នាលព្រាហ្មណ៍ ព្រោះថាព្រៃដំរី រមែងមានមេដំរីទាំងឡាយមានខ្លួនខ្លី តែមាន​ស្នាមជើងធំ ស្នាមជើនេះជាស្នាមជើងមេដំរីនោះ ។ ព្រានដំរីនោះ ក៏ទៅតាមស្នាមជើងនោះ លុះទៅតាមស្នាមជើងនោះហើយ ក៏ឃើញ​ស្នាម​ជើងដំរីធំ ក្នុងព្រៃដំរី វែងដោយបណ្តោយ​ផង ធំដោយទទឹងផង មានទី​ត្រដុសដ៏ខ្ពស់ផង ព្រានដំរីឈ្លាសមិនទាន់ចូលចិត្តថា ឱហ្ន៎ ដំរី​ធំណាស់ ដូច្នេះនៅឡើយ ។ ព្រោះហេតុអ្វី ម្នាលព្រាហ្មណ៍ ព្រះថាក្នុងព្រៃដំរី រមែងមា​ន​មេដំរី​ទាំងឡាយឈ្មោះឧច្ចាកឡារិកា មានស្នាមជើងធំ ស្នាមជើង​នោះ​ជាស្នាមជើង នៃមេដំរី​ទាំងនោះ ។ ព្រានដំរីនោះដ៏ដើរទៅតាមស្នាមជើងនោះ លុះដើរទៅតាមស្នាមជើងនោះហើយ ក៏ឃើញស្នាមជើង​ដំរីដ៏ធំក្នុងព្រៃ​ដំរី​វែង​ដោយបណ្តោយផង ធំដោយទទឹងផង មានទីត្រដុស​ដ៏ខ្ពស់ផង ទាំងទី​ដែលចាក់ដោយភ្លុកដ៏ខ្ពស់ផង ព្រានដំរីដែលឈ្លាសមិនទាន់ចូលចិត្តថាឱហ្ន៎ ដំរីធំមែនដូច្នេះនៅឡើយ ។ ព្រោះហេតុអ្វី ។ ម្នាលព្រាហ្មណ៍​ព្រោះថាក្នុង​ព្រៃ​ដំរី រមែងមានមេ​ដំរីឈ្មោះឧច្ចាករេណុកា មានស្នាមជើងដ៏ធំ ស្នាមជើង​នេះ​ជាស្នាមជើងនៃមេដំរីទាំងនោះ ។ ​ព្រានដំរីនោះដើរទៅតាម​ស្នាម​ជើង​នោះ លុះដើរទៅតាមស្នាមជើងនោះហើយ ក៏ឃើញស្នាម​ជើងដំរីដ៏ធំក្នុង​ព្រៃដំរី វែងដោយបណ្តោយផង ធំដោយទទឹងផងមានត្រដុសដ៏ខ្ពស់ផង ទាំង​ស្នាមចាក់ដោយភ្លុកទាំងឡាយ ដ៏ខ្ពស់ផងទាំងមែកឈើដែលដំរីនោះ​កាច់ហើយក៏ខ្ពស់ផង ហើយឃើញទាំងដំរីនោះនៅក្បែរគល់ឈើក្តី នៅក្នុង​ទីវាលក្តី កំពុងដើរក្តី កំពុងឈរក្តី កំពុងទ្រោមចុះក្តី កំពុងដេកក្តី ។ ទើបព្រានដំរីនោះចូលចិត្តថា ដំរីនេះជាដំរីធំមែន មានឧបមា​ដូចម្តេចមិញ ។ ម្នាលព្រាហ្មណ៍ ឧបមេយ្យដូចជាព្រះតថាគតកើតឡើងក្នុងលោកនេះ មាន​នាម​ប្រាកដថាជាបុគ្គលឆ្ងាយចាកកិលេស ត្រាស់ដឹងដោយប្រពៃចំពោះខ្លួន បរិបូណ៌​ដោយវិជ្ជានឹងចរណៈ មានដំណើរល្អទៅកាន់ សុន្ទរស្ថានគឺ​ព្រះនិព្វាន ជ្រាបច្បាស់នូវត្រៃលោក ប្រសើរដោយសីលាទិគុណរ​ក​បុគ្គល​ណាមួយស្មើគ្មាន ជាអ្នកទូន្មាននូវបុរសដែលគួរទូន្មាន​បាន ជាសាស្រ្តចារ្យនៃ​ទេវតា​នឹងមនុស្សទាំងឡាយ ត្រាស់ដឹងនូវអរិយសច្ចធម៌លែងវិល​ត្រឡប់​មក​កាន់ភពថ្មីទៀតព្រះតថាគតនោះ ទ្រង់ធ្វើឲ្យជាក់ច្បាស់ដោយបញ្ញាចំពោះ ខ្លួនឯង នូវលោកនេះ ព្រមទាំងទេវលោកមារលោកនឹងព្រហ្មលោក នូវពួក​សត្វព្រមទាំងសមណ​ព្រាហ្មណ៍ ទាំងមនុស្សជាសម្មតិទេពនឹង​មនុស្ស​ដ៏លេស ហើយប្រកាស ព្រះតថាគតនោះ​ សម្តែងធម៌មានលំអបទដើម លំអបទកណ្តាលនឹងបទចុង បរិបូណ៌ដោយអត្ថនឹងព្យញ្ជនៈ ប្រកាសនូវ​ព្រហ្មចរិយធម៌ដ៏បរិសុទ្ធ បរិបូណ៌ពេញលេញ គហបតីក្តី កូនរបស់គហបតីក្តី ឬ បុគ្គលកើតក្នុងត្រកូលណាមួយ ជាខាងក្រោយក្តី បានស្តាប់នូវធម៌​នោះ​លុះបុគ្គលនោះស្តាប់​នូវធម៌នោះហើយ រមែងបានចំពោះ នូវសទ្ធាក្នុង​ព្រះតថាគត បុគ្គលនោះប្រកបដោយការបាន​ ចំពោះនូវសទ្ធានោះ​ហើយ រ​មែង​ពិចារណាឃើញច្បាស់ថា ការនៅគ្រប់គ្រងផ្ទះជាទីចង្អៀត​ចង្អល់ (ពេកណាស់) ជាផ្លូវហូរមកនៃធូលីគឺកិលេស បព្វជ្ជាជាឪកាសទំនេរច្រើន (ព្រោះជាឱ​កាស ដើម្បីធ្វើកុសលតាមសប្បាយ) បុគ្គលដែលនៅគ្រប់គ្រងផ្ទះ មិនងាយនឹងប្រព្រឹត្ត​ព្រហ្មចរិយធម៌ ឲ្យបរិបូណ៌ដោយចំណែកមួយ ឲ្យ​បរិសុទ្ធ​ដោយចំណែកមួយ ដូចជាស័ង្ខ​ដែលគេខាត់ហើយនោះបានទេ បើ​ដូច្នោះមានតែអាត្មាអញកោរសក់ នឹងពុកមាត់ពុកចង្កា​ហើយស្លៀកដណ្តប់​សំពត់ជ្រលក់ដោយទឹកអម្ចត់ ចេញចាកផ្ទះចូលទៅកាន់ផួស ។ លុះសម័យ​ខាង​ក្រោយមក បុគ្គលនោះក៏លះបង់នូវគំនរភោគៈតិចក្តី លះបង់នូវគំនរ​ភោគៈ​​ច្រើនក្តី លះបង់នូវញាតិវង្សតិចក្តី លះបង់នូវញាតិវង្សច្រើនក្តី ហើយ​កោរសក់នឹងពុកមាត់​ពុកចង្កា ស្លៀកដណ្តប់នូវសំពត់ជ្រលក់ដោយទឹកអម្ចត់ ចេញចាកផ្ទះ ចូលទៅកាន់ផ្នួស ។</p>
        <p><a class='ref km' id='km71' href='#km71'>៧១</a>លុះបុគ្គលនោះ បានបួសយ៉ាងនេះហើយ ក៏បរិបូណ៌ដោយសិក្ខា​ព្រមទាំង​អាជីវៈនៃភិក្ខុទាំងឡាយ ជាអ្នកលះបង់បាណាតិបាត វៀរស្រឡះ​ចាកបាណាតិបាត មានអា​ជ្ញាដាក់ចុះហើយ មានគ្រឿងសស្រ្តាដាក់ចុះ​ហើយ មានសេចក្តីខ្មាសបាប មានសេចក្តី​អាណិត មានសេចក្តីអនុគ្រោះ​សព្វសត្វ​ដោយប្រយោជន៍ ។ លះបង់អទិន្នាទាន វៀរស្រឡះ​ចាកអទិន្នាទាន កាន់យក​តែ​វត្ថុដែលគេឲ្យ ប្រាថ្នាតែវត្ថុដែលគេឲ្យមានអត្តភាពដ៏ស្អាត មិន​មានជា​ចោរ ។ លះបង់នូវព្រហ្មចរិយគឺធម៌មិនប្រសើរ ហើយប្រព្រឹត្ត​តែធម៌ដ៏ប្រសើរ ចៀសវាង វៀរស្រឡះចាកមេថុនជាធម៌របស់អ្នកស្រុក ។ លះបង់មុសាវាទ វៀរចាកមុសា​វាទពោលតែពាក្យពិត តនូវពាក្យ​ពិត​ដោយពាក្យពិត ជាអ្នក​មានសំដីទៀងទាត់ មានពាក្យ​ដែលគួរជឿ មិនបាន​ពោលបំភ្លាត់សត្វលោក ។ លះបង់បិសុណវាចា វៀរស្រឡះចាកបិសុ​ណវាចា គឺថាឮពាក្យ​អំពីសម្នាក់ជននេះហើយមិននាំទៅប្រាប់ជនឯណោះ ដើម្បីបំបែកនូវ​ជន​ទាំងឡាយនេះ ឬឮពាក្យក្នុងសម្នាក់ជនឯណោះ​ហើយ​មិននាំមកប្រាប់ដល់​ពួកជននេះ ដើម្បីបំបែកនូវជនទាំងឡាយ​ឯណោះ​ដូច្នេះ ជាអ្នកផ្សះផ្សារនូវ​ជន​ទាំងឡាយដែលបែកគ្នា​ហើយ ឬឲ្យកំឡាំងថែម​ដល់​​ជនទាំងឡាយ​ដែល​ជានឹងគ្នាហើយ មានសេចក្តីព្រៀងជាទី​ត្រេកអរ ត្រេក​អរក្នុងសេចក្តីព្រម​ព្រៀងគ្នា រីករាយតែក្នុងសេចក្តីព្រមព្រៀងគ្នា និយាយ​តែ​វាចា ដែលជា​គ្រឿង​ធ្វើឲ្យព្រមព្រៀងគ្នាន ។ លះបង់ផរុសវាចា វៀរស្រឡះចាកផរុស​វាចា វាចាណាដែលមិនមានទោស នាំមកនូវសេចក្តី​សុខ​ដល់ត្រចៀក ជាពាក្យ​គួរស្រលាញ់ ជាពាក្យគួរតំកល់ទុកក្នុងហឫទ័យ ជាសំដី​រ​បស់អ្នកក្រុង ដែលជា​ទីត្រេកអរដល់ជនច្រើន ជាទីពេញចិត្ត​ដល់​ជនច្រើន ជាអ្នកនិយាយ​តែវាចាមានសភាពដូច្នោះ ។ លះបង់សម្ឆប្បលាបៈ រៀរស្រឡះចាក​សម្ឆប្ប​លាបៈ ជាអ្នកពោលនូវពាក្យតាមកាលគួរ​ជាអ្នក​ពោល​នូវ​ពាក្យពិត ជាអ្នក​ពោល​នូវអត្ថ (ពោលពាក្យអាស្រ័យ​ប្រយោជន៍​ក្នុងបច្ចុប្បន្ន​នឹងបរលោក) ជា​អ្នកពោលនូវធម៌​ (ពោលពាក្យអាស្រ័យ​លោកុត្តរធម៌) ជាអ្នកពោលនូវ​វិន័យ (ពោលពាក្យអាស្រ័យ​សំវរវិន័យនឹង​បហានវិន័យ) ពោលនូវពាក្យ​គួរតំកល់​ទុក​ក្នុងហ​ឫទ័យ ជាពាក្យប្រកប​ដោយ​សេចក្តីអាង តាមកាល ជាពាក្យ​មានកំណត់ ។ ភិក្ខុនោះវៀរស្រ​ឡះចាកកិរិយាផ្តិលផ្តាច់នូវ​ពីជគាមនឹង​ភូត​គាម ។ ជាអ្នកបរិភោគនូវភត្តតែ ១ ពេល វៀរ​ស្រឡះចាកការបរិភោគ​ក្នុង​រាត្រីវៀរ​ស្រឡះចាកការបរិភោគ​ក្នុង​កាល​ខុស ។ វៀរស្រឡះ​ចាកកិរិយា​រាំច្រៀង​​ប្រគំនឹងមើល​នូវល្បែង​ដែល​ជាសត្រូវដល់កុសលធម៌ ។ វៀរស្រឡះ​ចាក​កិរិយាទ្រទ្រង់នឹងប្រដាប់ តាក់​តែង ស្អិតស្អាងរាងកាយដោយ​ផ្កាកម្រង​នឹង​គ្រឿងក្រ​អូបនឹងគ្រឿង​លាប​ផ្សេងៗ ។ វៀរស្រឡះចាកទីដេកទីអង្គុយ ដ៏ខ្ពស់នឹងទីដេកទីអង្គុ ដ៏ប្រសើរវៀរ​ស្រ​ឡះចាក​កិរិយាទទួលកាន់យក​នូវមាសនឹងប្រាក់ ។ វៀរស្រឡះចាក​កិរិយា​ទទួល​​កាន់​យកនូវស្រូវស្រស់។ វៀរស្រឡះចាកកិរិយាទទួល​កាន់​យកនូវ​សាច់ឆៅ ។ វៀរស្រឡះ ចាក​កិរិយា​ទទួល​ស្រ្តី នឹងកុមារី។ វៀរ​ស្រឡះ​ចាកកិរិយាទទួល​នូវខ្ញុំ​ស្រី​នឹង​ខ្ញុំប្រុស ។ វៀរ ស្រឡះ​ចាក​កិរិយា​ទទួល​នូវពពែនឹងចៀម។ វៀរស្រឡះ ចាក​​កិរិយា​ទទួល​នូវមាន់នឹងជ្រូក ។ វៀរស្រឡះចាកកិរិយា​ទទួលនូវដំរី​គោ​សេះ​​ឈ្មោល​នឹងញី ។ វៀរស្រឡះ​ចាកកិរិយាទទួលនូវ ស្រែនឹងចម្ការ។ វៀរ​ស្រឡះ​ចាក​កិរិយាប្រកបនូវទូតកម្ម គឺ​នាំ​សំបុត្រនឹងពាក្យបណ្តាំដល់គ្រ ហស្ថ​​​​​នឹង​ទៅ​ដោយគេបញ្ចូន​ពីផ្ទះ​មួយទៅផ្ទះមួយ ។ វៀរស្រឡះចាក​កិរិយា​លក់​ទិញ​ផ្លាស់​ប្តូរ (របស់​ផ្សេង​ៗ) ។ វៀរស្រឡះចាកអំពើ​កោងដោយ​ជញ្ជឹង​បន្លំ​ដោយ​ភាជន៍មាស នឹង​អំពើកោង ដោយរង្វាស់រង្វាល់ ។ វៀរ​ស្រឡះ​ចាក​កិរិយា​ប្រកបនូវ​អំពើ​កោង​​ដោយមួលបង្កាប់ បំភាន់ ដោយ​ឧបាយ នឹង​បន្លំដោយ​របស់ប្លម ។ វៀកស្រឡះចាកកិរិយា​កាត់​អវយវៈមាន​ដៃ​នឹង​ជើង ជាដើម​សម្លាប់​ចាប់ចង ធ្វើឲ្យវង្វេងផ្លូវ ប្លន់អ្នកស្រុក នឹង​កំហែង​យកទ្រព្យគេ ។ ភិក្ខុនោះជា អ្នកសន្តោសដោយចីវរ ដែល​ជាគ្រឿង​រក្សា​នូ​វកាយដោយ​បិណ្ឌបាត​ដែលជាគ្រឿងរក្សានូវផ្ទៃ នឹងចៀស​ចេញទៅ​ក្នុងទិសណាៗ តែង​កាន់យក​(នូវគ្រឿងបរិក្ខារ) តែប៉ុណ្ណោះ ចៀសចេញ​ទៅ (ក្នុងទិសនោះៗ) ។ ដូចជា​សត្វ​ស្លាបហើរទៅរកទីណាៗ ក៏មានតែទម្ងន់ស្លាប ​របស់​ខ្លួន​តែ​ប៉ុណ្ណោះ ហើរទៅដូចម្តេចមិញ ភិក្ខុជាអ្នកសន្តោសដោយ​ចីវរ​ដែល​ជា​គ្រឿង​រក្សា​នូវកាយ ដោយបិណ្ឌ បាតដែលជាគ្រឿងរក្សានូវផ្ទៃ នឹង​ចៀស​ចេញ​ទៅក្នុងទិសណាៗ តែងកាន់យក (នូវគ្រឿងបរិ ក្ខារ) ប៉ុណ្ណោះ ចៀសចេញ​ទៅ​ដូច្នោះ​ដែរ ។ ភិក្ខុនោះប្រកបដោយ​សីលក្ខន្ធដ៏ប្រសើរ​នេះ​ហើយ សោយ​នូវ​​សេចក្តី​សុខដែលមិនមានទោស ក្នុងសន្តានចិត្តខ្លួន​បាន ។ ភិក្ខុ​នោះ​ឃើញ​រូបដោយច ក្ខុហើយមិនកាន់យក​នូវនិមិត្ត មិនបានកាន់​យក​នូវ​អនុព្យព្ជានៈ ឡើយអកុសលធម៌ដ៏លាមកទាំងឡាយ គឺអភិជ្ឃានឹង​ទោមនស្ស​គប្បី​ជាប់​តាមនូវបុគ្គល​ដែលមិនសម្រួលនូវឥន្រ្ទិយគឺចក្ខុណា ភិក្ខុនោះ ក៏ប្រតិបត្តិ​ដើម្បី​សង្រួមនូវឥន្រ្ទិយគឺចក្ខុនោះ រក្សានូវឥន្រ្ទិយគឺចក្ខុ ដល់នូវសេចក្តី សង្រួម ក្នុងឥន្រ្ទិយគឺចក្ខុ ។ ឮសំឡេងដោយត្រចៀក... ធុំក្លិន​ដោយច្រមុះ... ទទួលរសដោយអណ្តាត.. ពាល់​ត្រូវសម្ជស្ស​ដោយ​កាយ.​.. ដឹងធម្មា​រម្មណ៍​ដោយចិត្ត មិនបានកាន់យកនូវនិមិត្ត មិន​កាន់យកនូវ​អនុព្យព្ជានៈឡើយ អកុសលធម៌ដ៏​លាមកទាំងឡាយ គឺអភិជ្ឃានឹងទោមនស្ស គប្បីជាប់តាមនូវ​បុគ្គលដែលមិនបានសង្រួម នូវឥន្រ្ទិយគឺចិត្តណា ភិក្ខុនោះ​ក៏ប្រតិបត្តិដើម្បី សង្រួមនូវឥន្រ្ទិយគឺចិត្តនោះ រក្សានូវឥន្រ្ទិយ​គឺចិត្ត ដល់នូវសេចក្តីសង្រួមក្នុង​ឥន្រ្ទិយគឺចិត្ត ។ ភិក្ខុនោះប្រកបដោយឥន្រ្ទិយសំវរៈដ៏ប្រសើរ​នេះហើយ​ទើប​សោយចំពោះនូវសុខដែលមិនច្រឡំ ដោយកិលេសក្នុងសន្តានចិត្ត ។ ​កាល​ភិក្ខុ​នោះឈានទៅមុខ នឹងឈានថយក្រោយក៏មានសេចក្តីដឹងខ្លួន កាល​ក្រឡេក​មើលទៅមុខ​នឹងក្រឡេកមើលទៅទិសផ្សេងៗ ក៏មានសេចក្តីដឹងខ្លួន កាលអង្កុញដៃជើងនិងលាដៃជើង ក៏មានសេចក្តីដឹងខ្លួន​កាលទ្រទ្រង់នូវ​សង្ឃាដិបាត្រនិង​ចីវរ ក៏មានសេចក្តីដឹងខ្លួនកាលបរិភោគ​ផឹកទំពាស៊ី​ជញ្ជក់​ជញ្ជាប ក៏មានសេចក្តីដឹងខ្លួនកាលបន្ទោ បង់នូវឧច្ចារៈនឹងបស្សាវៈក៏ មាន​សេចក្តីដឹងខ្លួនកាល ដើរឈរអង្គុយដេកលក់ភ្ញាក់ឡើងនិ យាយនៅ​ស្ងៀម​ក៏មានសេច​ក្តីដឹងខ្លួន ។</p>
        <p><a class='ref km' id='km72' href='#km72'>៧២</a>ភិក្ខុនោះប្រកបដោយសីលក្ខន្ធដ៏ប្រសើរនេះផង ប្រកប​ដោយ​ឥន្រ្ទិយសំវរៈដ៏ប្រសើរនេះផង ប្រកបដោយសតិសម្បជញ្ញៈ​ដ៏ប្រសើរ​នេះផង តែងសេពនូវទីសេនាសនៈ​ស្ងាត់គឺ ព្រៃម្លប់ឈើភ្នំជ្រោះរូងភ្នំព្រៃស្មសាន​ព្រៃឆ្ងាយទីវាលទីគំនរចំបើង ។ ភិក្ខុនោះ​ត្រឡប់មកអំពី បិណ្ឌបាត​​វិញ ក្នុងវេលាក្រោយភត្តក៏អង្គុយពែនភ្នែនតម្រង់កាយត្រង់​តាំង​ស្មារតី​ឲ្យមានមុខ ឆ្ពោះ​ (ទៅរកកម្មដ្ឋាន) ។ ភិក្ខុនោះលះបង់នូវអភិជ្ឃា​ក្នុងលោកមានចិត្ត​ប្រាសចាក​អភិជ្ឃាជម្រះ ចិត្តឲ្យស្អាតចាកអភិជ្ឃា ។ លះបង់នូវព្យាបាទ​នឹង​សេចក្តី ប្រទូស្ត​មានចិត្តមិនព្យាបាទមានសេច ក្តី​អនុគ្រោះសព្វ​សត្វ​ដោយ​ប្រយោជន៍ ជម្រះចិត្តឲ្យស្អាត​ចាកព្យាបាទនឹង​សេចក្តីប្រទូស្ត ។ លះបង់នូវ​ថីន​មិទ្ធៈគឺសេចក្តីងងុយនឹងងោកងក់ មានចិត្ត​ប្រាសចាកថីនមិទ្ធៈ មាន​សេចក្តី​​​​សំគាល់នូវពន្លឺមានសតិនឹងសម្បជញ្ញៈ ជម្រះ​ចិត្តឲ្យស្អាត​ចាក​ថីន​មិទ្ធៈ ។ លះបង់នូវឧទ្ធច្ចកុក្កុច្ចៈ គឺសេចក្តីរាយមាយ​ចិត្តនឹងសេចក្តី​ក្តៅ​ក្រហាយ មានចិត្តមិនរាយមាយ មានចិត្តស្ងប់រម្ងាប់ព្ធ ដ៏ខាងក្នុងជម្រះចិត្ត​ឲ្យ​ស្អាតចាកឧទ្ធច្ចកុក្កុច្ចៈ ។ លះបង់នូវវិចិកិច្ឆា គឺសេចក្តីងឿងឆ្ងល់ឆ្លល់ ឆ្លង​ផុតចាកវិចិកិច្ឆា អស់សេចក្តីសង្ស័យក្នុង​កុសលធម៌ទាំងឡាយ ជម្រះចិត្តឲ្យ​ស្អាតចាក វិចិកិច្ចា ។</p>
        <p><a class='ref km' id='km73' href='#km73'>៧៣</a>ភិក្ខុនោះលះបង់នូវនីវរណៈទាំង ៥ នេះ ដែលជាគ្រឿងសៅ​ហ្មងចិត្ត ធ្វើបញ្ញាឲ្យមានកំឡាំងថយ ហើយស្ងាត់ចាកកាម​ទាំងឡាយស្ងាត់ ចាក អកុសល ធម៌ទាំងឡាយ ហើយបាន ដល់នូវបឋមជ្ឃាន ប្រកប​ដោយវិ​តក្កៈ នឹងវិចារៈ មានបីតិនឹងសុខៈ ដែលកើតអំពីវិ វេកជាអារម្មណ៍សម្រេច សម្រាន្តនៅដោយឥរិយាបថទាំង ៤ ។ ម្នាលព្រាហ្មណ៍ នេះតថាគត ហៅថា ស្នាមជើងរបស់ព្រះតថាគតដូច្នេះខ្លះ ថាជាទីត្រដុសរបស់​ព្រះតថាគត​ដូច្នេះ​ខ្លះ ។ មិនតែប៉ុណ្ណោះឡើយ ព្រះអរិយសាវ័កតែងចូលចិត្តថា ព្រះមាន​ព្រះភាគជាព្រះសម្មាសម្ពុទ្ធ ព្រះធម៌ព្រះមានព្រះភាគ ទ្រង់ត្រាស់សម្តែង​ប្រពៃ​ហើយ ព្រះសង្ឃសាវ័កនៃព្រះមានព្រះភាគ លោកប្រតិបត្តិ​ប្រពៃហើយ ។ ម្នាលព្រាហ្មណ៍ ប្រការមួយទៀតលុះភិក្ខុរម្ងាប់វិតក្កៈនឹងវិចារៈ រួចហើយ ក៏បានចូលទុតិយជ្ឃានជាទីផូរផង់ ប្រព្រឹត្តទៅខាងក្នុង​ញុំាងចិត្ត​ជា​សមាធិឲ្យចម្រើនឡើងមិនមានវិតក្កៈនឹងវិចារៈ មានតែបីតិនឹងសុខៈ​ដែល​កើត​​អំពីសមាធិប៉ុណ្ណោះ ។បេ។ ក៏បានចូលត​តិយជ្ឃាន... ចូលចតុត្ថជ្ឃាន​សម្រេច​សម្រាន្តនៅដោយឥរិយាបថទាំង ៤ ។ ម្នាលព្រះពា​ហ្មណ៍ នេះ​តថាគតហៅថា ស្នាមជើងរបស់​ព្រះតថាគតគ​ដូច្នេះខ្លះថា​ជាទីត្រ​ដុស​របស់​ព្រះ​តថាគតដូច្នេះខ្លះ ថាជាស្នាមចាក់​ ដោយភ្លុករបស់​ព្រះតថាគត​ដូច្នេះខ្លះ ។ មិនប៉ុន្តែប៉ុណ្ណោះ​ឡើយ ព្រះអរិយសាវ័កតែងចូលចិត្តថាព្រះមាន​ព្រះភាគជាសម្មាសម្ពុទ្ធ ព្រះមានព្រះភាគ ទ្រង់ត្រាស់សម្តែងប្រពៃហើយ ព្រះសង្ឃសាវ័កនៃព្រះមានព្រះភាគ លោកប្រតិបត្តិប្រពៃ​ហើយ ។</p>
        <p><a class='ref km' id='km74' href='#km74'>៧៤</a>កាលបើចិត្តតាំងខ្ជាប់ខ្ជួនបរិសុទ្ធផូរផង់ មិនមានកិលេសប្រាស ចាកសេចក្តី​សៅហ្មង ជាចិត្តទន់សមគួរដល់កម្ម ជាចិត្តនឹងធឹងមិន ញាប់ញ័រ ទៅតាមអារម្មណ៍យ៉ាងនេះ​ហើយ ភិក្ខុនោះបង្អោន ចិត្តទៅដើម្បី បុព្វេនិវា សានុស្សតិញ្ញាណ ។ ភិក្ខុនោះក៏រឭកនូវបុព្វេនិ​វាសជាច្រើនប្រការ គឺ រលឹក បាន ១ ជាតិខ្លះ ២ ជាតិខ្លះ ។បេ។ ភិក្ខុនោះរលឹកបាននូវបុព្វេនិវាសានុស្សតិ​ជាច្រើន ប្រការ ព្រមទាំងអាការ ព្រមទាំងឧទ្ទេសយ៉ាងនេះ ។ ម្នាល​ព្រាហ្មណ៍ នេះ ឯងតថាគតហៅថា ស្នាមជើងរបស់ព្រះតថាគតដូច្នេះខ្លះ ថាជាទីត្រដុស របស់ព្រះតថា​គតដូច្នេះខ្លះ ថាជាស្នាមចាក់ដោយភ្លុករបស់ ព្រះតថាគត ដូច្នេះខ្លះ ។ មិនតែប៉ុណ្ណោះឡើយ ព្រះអរិយ​សាវ័ក​តែងចូល​ចិត្ត​ថា ព្រះមាន ព្រះភាគជាព្រះសម្មាសម្ពុទ្ធ​ព្រះធម៌ព្រះមាន​ព្រះភាគ ទ្រង់​ត្រាស់​សម្តែង ប្រពៃហើយ ព្រះសង្ឃសាវ័កនៃព្រះមានព្រះភាគ លោក​ប្រតិបតិ្ត​ប្រពៃ ហើយ ។</p>
        <p><a class='ref km' id='km75' href='#km75'>៧៥</a>កាលបើចិត្តតាំងខ្ជាប់ខ្ជួនបរិសុទ្ធផូរផង់​ មិនមានកិលេស​ប្រាស​ចាក​​សេចក្តី​សៅ ហ្មមជាចិត្តទន់សមគួរដល់កម្ម ជាចិត្តនឹងធឹងមិន ញាប់ញ័រ ទៅ តាមអារម្មណ៍យ៉ាងនេះហើយ ភិក្ខុ នោះក៏បង្អោន ចិត្តទៅដើម្បី​ចុតូ​ប​បាត ញ្ញាណនៃសត្វទាំងឡាយ ។ ភិក្ខុនោះមានចក្ខុដូចជា​ទិព្វដ៏បរិសុទ្ធកន្លង បង់នូវ ចក្ខុរបស់មនុស្សធម្មតា ។បេ។ ដឹងច្បាស់នូវសត្វទាំងឡាយ ដែល អន្ទោល ទៅតាមកម្មរបស់ខ្លួន ។ ម្នាលព្រាហ្មណ៍នេះ ឯងតថាគត ហៅថា ស្នាម​ជើង​របស់ព្រះតថាគត ដូច្នេះខ្លះ ថាជាទីត្រដុសរបស់ព្រះតថាគត ដូច្នេះ​ខ្លះ ថាជាស្នាមចាក់​ដោយភ្លុក របស់ព្រះតថា គតដូច្នេះខ្លះ ។ មិនតែ ប៉ុណ្ណោះឡើយ ព្រះអរិយសាវ័កតែងចូលចិត្ត​ថា ព្រះមានព្រះភាគជាព្រះ សម្មាសម្ពុទ្ធ ព្រះធម៌ព្រះមានព្រះភាគទ្រង់ត្រាស់ សម្តែងប្រពៃ​ហើយ ព្រះសង្ឃ​សាវ័ក នៃព្រះមានព្រះភាគលោកប្រតិបត្តិប្រពៃហើយ ។</p>
        <p><a class='ref km' id='km76' href='#km76'>៧៦</a>កាលបើចិត្តតាំងខ្ជាប់ខ្ជួន បរិសុទ្ធផូរផង់ មិនមានកិលេសប្រាស ចាកសេចក្តី​សៅហ្មង ជាចិត្តទន់សមគួរភាវនាកម្ម ជាចិត្តនឹងធឹង មិនញាប់ ញ័រទៅតាមអារម្មណ៍យ៉ាង​នេះហើយ ភិក្ខុនោះក៏បង្គោនចិត្ត ទៅដើម្បីអាស​វក្ខយញ្ញាណ ។ ភិក្ខុនោះក៏ដឹងតាមពិតថា នេះជាទុក្ខដឹងតាមពិតថា នេះ​ជា​ហេតុនាំឲ្យកើតទុក្ខ ដឹងតាមពិតថា នេះជាសេចក្តីរំលត់ទុក្ខ ដឹង​តាមពិតថា នេះជាបដិបទាឲ្យបានដល់នូវសេចក្តីរំលត់ទុក្ខ ។ ដឹងតាម ពិតថា នេះជាសាវៈ ដឹងតាមពិតថា នេះជាហេតុនាំឲ្យកើតអាសវៈ ដឹងតាម ពិតថា នេះជាហេតុនាំឲ្យកើតអាសវៈ ដឹងតាមពិតថា នេះជាសេចក្តី រំលត់ នៃអាសវៈ ដឹងតាមពិតថានេះជាបដិបទាឲ្យបានដល់នូវ​សេចក្តី រំលត់ នៃអាសវៈ ។ ម្នាលព្រាហ្មណ៍នេះឯងតថាគតហៅថា ស្នាមជើង របស់​ព្រះតថាគតហៅថា ស្នាមជើងរបស់ព្រះតថាគតដូច្នេះខ្លះ ថាជាទីត្រដុស របស់ព្រះតថាគត​ដូច្នេះខ្លះ ថាជាស្នាមចាក់ដោយភ្លុក របស់ព្រះតថាគត ដូច្នេះ​ខ្លះ ។ ព្រះអរិយសាវ័កលោកមិន​ត្រឹមតែចូលចិត្តដោយហេតុមាន ប្រមាណ​ប៉ុណ្ណោះទេ ។ ម៉្យាងទៀត ព្រះអរិយសាវ័កតែង​ចូលចិត្តថាព្រះមាន ព្រះភាគជា ព្រះសម្មាសម្ពុទ្ធ ព្រះធម៌ព្រះមានព្រះភាគ ទ្រង់ត្រាស់សម្តែង​ប្រពៃហើយ ព្រះសង្ឃសាវ័កនៃព្រះមានព្រះភាគ លោកប្រតិបត្តិប្រពៃហើយ ។ កាលភិក្ខុ​នោះដឹងយ៉ាងនេះ ឃើញយ៉ាងនេះហើយ ចិត្តក៏ផុត ស្រឡះ ចាកកាមាសវៈ (គ្រឿងត្រាំគឺកាម) ផង ចិត្តក៏ផុត ស្រឡះចាក ភវាសវៈ (គ្រឿងត្រាំគឺភព) ផង ចិត្តក៏ផុតស្រឡះចាកអវិជ្ជា​សវៈ (គ្រឿងត្រាំគឺ អវិជ្ជា) ផង កាលបើចិត្តផុតស្រឡះហើយ សេចក្តីដឹងក៏កើតឡើងថា ចិត្តផុត ស្រឡះហើយ ភិក្ខុនោះក៏ដឹងច្បាស់ថា កំណើតអស់ហើយ មគ្គព្រហ្មចារ្យ​អាត្មា​អញ​បានប្រព្រឹត្តគ្រប់គ្រាន់ហើយ សោឡសកិច្ចអាត្មាអញក៏បាន​ធ្វើ​ស្រេចហើយ ករណីយកិច្ច​ដទៃប្រព្រឹត្តទៅដើម្បីសោឡសកិច្ចនេះទៀត មិនមានឡើយ ។ ម្នាលព្រាហ្មណ៍ នេះឯង​​តថាគតហៅថា ស្នាមជើងរបស់​ព្រះតថាគតដូច្នេះខ្លះ ថាជាទីត្រដុសរបស់ព្រះតថាគត​ដូច្នេះខ្លះ ថាជាស្នាម​ចាក់ដោយភ្លុករបស់ព្រះតថាគតដូច្នេះខ្លះ ។ ម្នាលព្រាហ្មណ៍ព្រះអរិយ​សាវ័កតែងចូលចិត្តដោយហេតុមានប្រមាណប៉ុណ្ណោះថា ព្រះមានព្រះភាគ ជាព្រះសម្មា​សម្ពុទ្ធ ព្រះធម៌ព្រះមានព្រះភាគ ទ្រង់ត្រាស់សម្តែងប្រពៃហើយ ព្រះសង្ឃសាវ័កនៃព្រះមាន​ព្រះភាគ លោកប្រតិបត្តិប្រពៃហើយ ។ ម្នាល​ព្រាហ្មណ៍ ធម៌ដែលមានឧបមាដូចស្នាមជើង​ដំរី ពេញបរិបូណ៌ដោយពិស្តារ ដោយហេតុមានប្រមាណប៉ុណ្ណោះឯង ។</p>
        <p><a class='ref km' id='km77' href='#km77'>៧៧</a>កាលព្រះមានព្រះភាគ ទ្រង់ត្រាស់យ៉ាង នេះហើយជា ណុស្សោណិព្រាហ្មណ៍ បានក្រាបបង្គំទូលព្រះមានព្រះភាគដូច្នេះ​ថា បពិត្រ​ព្រះគោត​ដ៏ចម្រើនពីរោះណាស់ បពិត្រព្រះ​គោតមដ៏ចម្រើនពីរោះណាស់ បពិត្រព្រះគោតមដ៏ចម្រើនធម៌ ដែលព្រះអង្គសម្តែងហើយដោយ​អនេក​បរិយាយយ៉ាងនេះ គួរនាដូចជាគេផ្លាររបស់ដែលផ្កាប់ ឬបើកបង្ហាញរបស់​ដែល​កំបាំង​ពុំនោះ ដូចជាគេប្រាប់ផ្លូវដល់អ្នកវង្វេងទិស ពុំនោះ​សោត​ដូច​ជាគេទ្រោលប្រទីបក្នុងទីងងឹត​ដោយគិតថា បុរសអ្នកមានចក្ខុ តែង​ឃើញ​នូវរូបទាំងឡាយបាន ខ្ញុំព្រះអង្គនោះ សូមដល់នូវ​ព្រះគោតមដ៏ចម្រើនផង ព្រះធម៌ផង ព្រះភិក្ខុសង្ឃផង ជាទីពឹងទីរលឹក សូមព្រះគោត​ម​ដ៏ចម្រើន​ជ្រាបនូវខ្ញុំព្រះអង្គថាជាឧបាសក ដល់សរណគមន៍ស្មើដោយជីវិត ចាប់ដើម​អំពី​ថ្ងៃនេះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>