<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.13' lang='km'>
        <header>
            <ul>
            </ul>
            <h1>សកលិកសូត្រ​ ទី ៣</h1>
        </header>
        <p><a class='ref km' id='km456' href='#km456'>៤៥៦</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់​​ក្នុងឱទ្យាន ឈ្មោះមទ្ទកុច្ឆិ ជាទីឲ្យអភ័យដល់សត្វម្រឹក ទៀបក្រុងរាជគ្រឹះ ។ សម័យ​នោះ​ឯង ព្រះបាទរបស់ព្រះមានព្រះភាគ ជាំដាំដោយបំណែកថ្ម ។ បានឮថា ព្រះមានព្រះភាគមាន​​វេទនាច្រើន​ ប្រជុំក្នុងព្រះសរីរៈ ជាទុក្ខ ក្លៀវក្លា រឹងខ្លោចផ្សា មិនត្រជាក់ មិនជាទី​គាប់​ចិត្ត ។ បានឮថា ព្រះមានព្រះភាគ ទ្រង់មានព្រះសតិសម្បជញ្ញៈ មិនត្អូញរត្អែរ ទ្រង់អត់ទ្រាំ​នូវវេទនាទាំងនោះ ។ ទើបព្រះមានព្រះភាគ ទ្រង់ក្រាលសង្ឃាដី ៤ ជាន់ សម្រេច​សីហសេយ្យា ផ្អៀងទៅខាងស្ដាំ យកព្រះបាទតម្រួតព្រះបាទ មានព្រះសតិសម្បជញ្ញៈ ។ </p>
        <p><a class='ref km' id='km457' href='#km457'>៤៥៧</a>គ្រានោះឯង មារមានចិត្តបាប បានចូលសំដៅទៅរកព្រះមានព្រះភាគ លុះចូលទៅដល់ ក៏ពោលនឹងព្រះមានព្រះភាគដោយគាថាដូច្នេះថា​</p>
        <p>ព្រះអង្គ​ទ្រង់ផ្ទំ ដោយសេចក្ដីវង្វេងជ្រប់ឬ ឬក៏ផ្ទំដូចជាបុគ្គល ដែលស្រវឹង ដោយ​ការធ្វើកាព្យឃ្លោង​ ប្រយោជន៍របស់ព្រះអង្គមិនមានច្រើនទេឬ ព្រោះ ហេតុ​អ្វី ព្រះអង្គជាបុគ្គលម្នាក់ឯង មានព្រះភក្រ្ដឆ្ពោះទៅកាន់ការលក់ ទ្រង់ផ្ទំលក់​លើ អាសនៈសម្រាប់ផ្ទំដ៏ស្ងាត់យ៉ាងនេះ ។</p>
        <p><a class='ref km' id='km458' href='#km458'>៤៥៨</a>ព្រះមានព្រះភាគ ទ្រង់ត្រាស់តបថា តថាគតមិនមែនសិងដោយ សេចក្ដីវង្វេងជ្រប់ទេ មិនមែនសិងដូចជា បុគ្គលដែលស្រវឹងដោយ​ការ​​ធ្វើកាព្យឃ្លោងទេ តថាគតបានសម្រេចប្រយោជន៍ ប្រាសចាកសេចក្ដីសោកហើយ តថាគតតែម្នាក់ឯង ជាអ្នកអនុគ្រោះ ដល់សត្វទាំងអស់ សិងលើអាសនៈ​សម្រាប់សិងដ៏ស្ងាត់ ឯពួកជនណា ដែលមានសរមុតត្រង់ទ្រូង (សរនោះ) រមែងជ្រួតជ្រាបទៅកាន់ហឫទ័យភ្លាមៗ ជនទាំងនោះឯង ឈ្មោះថា ប្រកប​ដោយសរ រមែងបាននូវការដេកលក់ក្នុងលោកនេះ តថាគតជាអ្នក​ប្រា​ស​ចាកសរ លែងដេកលក់ហើយ កាលតថាគតភ្ញាក់ក៏លែងរង្គៀស ទាំង​លែង​​​ខ្លាចនឹងការដេកលក់ ព្រោះហេតុអ្វី (ព្រោះថា) ថ្ងៃនិងយប់មិនបាន ដុត​កំ​ដៅ​​​នូវតថាគតឡើយ (ឈ្មោះថាការងារមួយដែលមិនទាន់សម្រេច) របស់​តថាគត​មិនមានឡើយ តថាគតមិនបានឃើញ សេចក្ដីសាបសូន្យណាមួយ ​ក្នុង​លោក​ឡើយ ព្រោះហេតុនោះ តថាគតឈ្មោះថា មានសេចក្ដី​អនុគ្រោះ​ចំពោះសត្វទាំងអស់ ទើបផ្ទំលក់ ។ </p>
        <p>គ្រានោះឯង មារមានចិត្តបាប កើតទុក្ខ តូចចិត្តថា ព្រះមានព្រះភាគស្គាល់អញ ព្រះសុគតស្គាល់អញ ដូច្នេះហើយ ក៏បាត់ចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>