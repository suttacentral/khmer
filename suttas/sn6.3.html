<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.3' lang='km'>
        <header>
            <ul>
            </ul>
            <h1>ព្រហ្ម​ទេវ​សូត្រ ទី ៣</h1>
        </header>
        <p><a class='ref km' id='km៤២' href='#km៤២'>៤២</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគ ទ្រង់​គង់​នៅ​ក្នុង​អារាម​ឈ្មោះ​ជេតពន របស់​អនាថបិណ្ឌិក​គហបតី​ ទៀប​ក្រុង​សាវត្ថី។ ក៏​សម័យ​នោះ​ឯង កូន​ប្រុស​របស់​នាង​ព្រាហ្មណី​មួយ​នាក់ ឈ្មោះ​ព្រហ្មទេព បាន​ចូល​ទៅ​កាន់​ផ្នួស ក្នុង​សំណាក់​ព្រះមានព្រះភាគ។ គ្រានោះ ព្រះ​ព្រហ្មទេព​មាន​អាយុ ចៀស​ចេញ​ទៅ​តែ​ម្នាក់​ឯង ជា​អ្នក​មិន​ប្រមាទ មាន​ព្យាយាម​ដុត​កំដៅ​កិលេស មាន​ចិត្ត​បញ្ជូន​ទៅកាន់​ព្រះនិព្វាន កុលបុត្ត​ទាំងឡាយ ចេញ​ចាក​ផ្ទះ ចូល​ទៅ​កាន់​ផ្នួស​ដោយ​ប្រពៃ ដើម្បី​ប្រយោជន៍​ដល់​អនុត្តរ​ធម៌​ណា ក៏បាន​ធ្វើ​ឲ្យ​ជាក់ច្បាស់ បាន​ដល់​ដោយ​ប្រាជ្ញា​ដ៏​ឧត្ដម ដោយ​ខ្លួនឯង ក្នុង​បច្ចុប្បន្ន ចំពោះ​អនុត្តរ​ធម៌​នោះ ដែល​ជា​ទីបំផុត​នៃ​ព្រហ្មចរិយៈ ដោយ​មិន​យូរ​ប៉ុន្មាន ហើយ​សម្រេច​សម្រាន្ត​នៅ​ដោយ​ឥរិយាបថ​ទាំង ៤ ក៏​ដឹង​ច្បាស់​ថា ជាតិ​អស់​ហើយ ព្រហ្មចរិយ​ធម៌ អាត្មា​អញ​បាន​ប្រព្រឹត្ត​គ្រប់គ្រាន់​ហើយ សោឡស​កិច្ច​អាត្មា​អញ​ធ្វើ​ស្រេច​ហើយ មគ្គ​ភាវនា​កិច្ច​ដទៃ ប្រព្រឹត្ត​ទៅ​ដើម្បី​សោឡស​កិច្ច​នេះ​ទៀត មិន​មាន​ឡើយ។ បណ្ដា​ព្រះ​អរហន្ត​ទាំងឡាយ ព្រះ​ព្រហ្មទេព​មាន​អាយុ ក៏​ជា​ព្រះ​អរហន្ត​មួយ​អង្គ​ដែរ។</p>
        <p><a class='ref km' id='km៤៣' href='#km៤៣'>៤៣</a>ទើប​ព្រះ​ព្រហ្មទេព​មាន​អាយុ ស្លៀក​ស្បង់​ប្រដាប់​បាត្រ​និង​ចីវរ​ក្នុង​បុព្វណ្ហសម័យ ចូល​ទៅ​បិណ្ឌបាត ក្នុង​ក្រុង​សាវត្ថី កាល​កំពុង​ត្រាច់​ទៅ​បិណ្ឌបាត​តាម​លំដាប់​ច្រក ក្នុង​ក្រុង​សាវត្ថី ក៏​ចូល​សំដៅ​ទៅ​កាន់​ផ្ទះ​មាតា​របស់​ខ្លួន។ ក៏​ក្នុង​សម័យ​នោះ នាង​ព្រាហ្មណី ជា​មាតា​របស់​ព្រះ​ព្រហ្មទេព​មាន​អាយុ តែង​រៀបចំ​នូវ​គ្រឿង​បូជា ជានិច្ច​ដល់​ព្រហ្ម។ លំដាប់នោះ សហម្បតិ​ព្រហ្ម មាន​សេចក្ដី​ត្រិះរិះ​យ៉ាង​នេះ​ថា នាង​ព្រាហ្មណី​ជា​មាតា របស់​ព្រះ​ព្រហ្មទេព​មាន​អាយុ​នេះ តែង​រៀបចំ​នូវ​គ្រឿង​បូជា​ជានិច្ច​ដល់​ព្រហ្ម បើ​ដូចោ្នះ មានតែ​អាត្មា​អញ​ចូល​ទៅ​រក​នាង​នោះ ហើយ​ធ្វើ​ឲ្យ​កើត​សេចក្ដី​សង្វេគ។</p>
        <p><a class='ref km' id='km៤៤' href='#km៤៤'>៤៤</a>ទើប​សហម្បតិ​ព្រហ្ម បាត់​អំពី​ព្រហ្មលោក មក​ប្រាកដ​លើ​ផ្ទះ​នៃ​មាតា របស់​ព្រះ​ព្រហ្មទេព​មាន​អាយុ ដោយ​ឆាប់រហ័ស ដូច​ជា​បុរស​មាន​កម្លាំងលា​ចេញ​នូវ​ដៃ​ដែល​បត់​ចូល ឬ​បត់​ចូល​នូវ​ដៃ​ដែល​លា​ចេញ។ លំដាប់នោះ សហម្បតិ​ព្រហ្ម ឋិត​នៅ​ឰដ៏​អាកាស បាន​ពោល​គាថា​ទាំងឡាយ នឹង​នាង​ព្រាហ្មណី​ជា​មាតា របស់​ព្រះ​ព្រហ្មទេព​មាន​អាយុ​ថា</p>
        <p>ម្នាល​នាង​ព្រាហ្មណី នាង​រៀបចំ​នូវ​គ្រឿង​បូជា ជានិច្ច​ចំពោះ​ព្រហ្ម​ណា លោក​របស់​ព្រហ្ម​នោះ នៅ​ឆ្ងាយអំពី​ទី​នេះ​ណាស់ ម្នាល​នាង​ព្រាហ្មណី គ្រឿង​បូជា​ប្រាកដ​ដូច្នេះ មិនមែន​ជា​ចំណី​របស់​ព្រហ្ម​ទេ នាង​មិន​ដឹង​នូវ​ផ្លូវ របស់​ព្រហ្ម ហើយ​ចរចា​ដូចមេ្តច​បាន ម្នាល​នាង​ព្រាហ្មណី ក៏​ឯ​ភិក្ខុ ឈ្មោះ​ព្រហ្មទេព (ជា​កូន) របស់​នាង​នេះ ជា​អ្នក​មិន​មាន​ឧបធិ ជា​អ្នក​ដល់​នូវ​ភាព​ជា​ទេវតា ដ៏​ក្រៃលែង​មិន​មាន​សេចក្ដី​កង្វល់ ជា​អ្នក​មិន​ចិញ្ចឹម​បុគ្គល​ដទៃ ភិក្ខុ​នោះ ចូល​មក​កាន់​ផ្ទះ​នាង​ឥឡូវ​នេះ ដើម្បី​បិណ្ឌបាត ជា​បុគ្គល​គួរ​ដើម្បី​ទទួល​ដុំ​បាយ ដែល​គេ​នាំ​មក​បូជា ជា​អ្នក​ដល់​នូវ​ទីបំផុត​នៃ​ទុក្ខ​ដោយ​វេទ មាន​ខ្លួន​អប់រំ​ហើយ ជា​បុគ្គល​គួរ​ទទួល​ទាន របស់​ពួក​មនុស្ស​និង​ទេវតា បាន​បន្សាត់​ចោល​នូវ​បាប​ទាំងឡាយ មិន​ប្រឡាក់​ដោយ​ជ័រ គឺ​តណ្ហា​និង​ទិដ្ឋិ ជា​បុគ្គល​មាន​សេចក្ដី​ត្រជាក់ តែង​ប្រព្រឹត្ត នូវ​ការ​ស្វែងរក​អាហារ ភិក្ខុ​នោះ មិន​មាន​សេចក្ដី​ស្រឡាញ់​ខាងក្រោយ មិន​មាន​សេចក្ដី​ស្រឡាញ់​ខាងមុខ បាន​រម្ងាប់​នូវ​រាគាទិកិ្កលេស​អស់ហើយ ប្រាស​ចាក​ផ្សែង​គឺ​សេចក្ដី​ក្រោធ មិន​មាន​សេចក្ដី​ទុក្ខ មិន​មានសេចក្ដី​ប្រាថ្នា ដាក់​ចុះ​នូវ​ដំបង ​ក្នុង​ពួក​សត្វ​ដែល​តក់​ស្លុត និង​ពួក​សត្វ​ដែល​ខ្ជាប់ខ្ជួន ភិក្ខុ​នោះចូរ​បរិភោគ​នូវ​គ្រឿង​បូជា គឺ​ដុំ​បាយ​ដ៏​ប្រសើរ​របស់​នាង ភិក្ខុ​នោះ​ប្រាសចាក​សេនា គឺ​កិលេស មាន​ចិត្ត​ស្ងប់រម្ងាប់​ហើយ មិន​មាន​សេចក្ដី​ញាប់ញ័រ គឺ​តណ្ហា តែង​ត្រាច់​ទៅ ដូច​ដំរី​ដែល​គេ​ទូន្មាន​បាន មាន​សីល​ដ៏​ល្អ មាន​ចិត្ត​រួច​ស្រឡះ​ហើយ ភិក្ខុ​នោះ​ចូរ​បរិភោគ​នូវ​គ្រឿង​បូជា គឺ​ដុំ​បាយ​ដ៏​ប្រសើរ​របស់​នាង​ចុះ នាង​ចូរ​មាន​សេចក្ដី​ជ្រះថ្លា​ចំពោះ​ភិក្ខុ​នោះ កុំ​មាន​សេចក្ដី​ញាប់ញ័រ ចូរ​តម្កល់​នូវ​ទាន​ក្នុង​ទក្ខិណេយ្យបុគ្គល ម្នាល​នាង​ព្រាហ្មណី ចូរ​នាង​មើល នូវ​អ្នក​ប្រាជ្ញ​កន្លង​បង់​នូវ​ឱឃៈ ហើយ​ធ្វើ​បុណ្យ​ជាទី​នាំ​មក នូវ​សេចក្ដី​សុខ​ចុះ។ នាង​ព្រាហ្មណី​ មាន​សេចក្ដី​ជ្រះថ្លា មិន​ញាប់ញ័រ​ ចំពោះ​ភិក្ខុ​នោះ បាន​​តម្កល់​នូវ​ទាន​ក្នុង​ទក្ខិណេយ្យ​​​​​​​​បុគ្គល នាង​ព្រាហ្មណី បាន​ឃើញ​អ្នក​ប្រាជ្ញា ដែល​កន្លង​បង់​នូវ​ឱឃៈ​ហើយ ធ្វើ​នូវ​បុណ្យ​ជាទី​នាំ​មក​នូវ​សេចក្ដី​សុខ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>