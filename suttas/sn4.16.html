<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.16' lang='km'>
        <header>
            <ul>
            </ul>
            <h1>បត្តសូត្រ ទី ៦</h1>
        </header>
        <p><a class='ref km' id='km៤៦៥' href='#km៤៦៥'>៤៦៥</a>ក្នុងវត្តទៀបក្រុងសាវត្ថី . . . ។ សម័យនោះឯង ព្រះមានព្រះភាគ ទ្រង់​​​លើកយកឧបាទានក្ខន្ធទាំង ៥ ប្រការមកពន្យល់ភិក្ខុទាំងឡាយឲ្យយល់ជាក់ ឲ្យកាន់តាម ឲ្យកើតសេចក្ដីខ្មីឃ្មាត ឲ្យរីករាយដោយធម្មីកថា ។ ភិក្ខុទាំងនោះ ក៏ធ្វើឲ្យជាប្រយោជន៍ ធ្វើទុកក្នុងចិត្ត ប្រមូលមកនូវចិត្តទាំងពួង ផ្ទៀងត្រចៀកប្រុងចាំស្ដាប់ធម៌​ ។​ លំដាប់នោះ​ឯង មារមានចិត្តបាបមានសេចក្ដីត្រិះរិះយ៉ាងនេះថា សមណគោតមនេះឯង លើកយក​ឧបាទានក្ខន្ធទាំង ៥ ប្រការ មកពន្យល់ភិក្ខុទាំងឡាយឲ្យយល់ជាក់ ឲ្យកាន់តាម ឲ្យកើត​សេចក្ដី​​ខ្មីឃ្មាត ឲ្យរីករាយដោយធម្មីកថា ភិក្ខុទាំងនោះ ក៏ធ្វើឲ្យជាប្រយោជន៍ ធ្វើទុក​ក្នុងចិត្ត ប្រមូលមកនូវចិត្តទាំងពួង ផ្ទៀងត្រចៀកប្រុងចាំស្ដាប់ធម៌​ បើដូច្នោះ គួរតែអាត្មា​អញចូរទៅរកព្រះសមណគោតម ដើម្បីនឹងធ្វើបញ្ញាចក្ខុឲ្យវិនាសចេញ ។ ក៏សម័យ​នោះឯង ជួនជាមានបាត្រច្រើន ដែលដាក់ទុកក្នុងទីវាលស្រឡះ ។</p>
        <p><a class='ref km' id='km៤៦៦' href='#km៤៦៦'>៤៦៦</a>គ្រានោះ មារមានចិត្តបាប បាននិម្មិតខ្លួនឲ្យមានភេទដូចជាគោហើយ ដើរសំដៅទៅត្រង់បាត្រទាំងនោះ ។ គ្រានោះឯង ភិក្ខុ ១ រូប បានស្រែកប្រាប់ទៅភិក្ខុ ១ រូបថា ហ៏ភិក្ខុ ភិក្ខុ គោនុ៎ះ បំបែកបាត្រហើយ ។ កាលបើភិក្ខុនោះពោលដូច្នោះហើយ ព្រះមានព្រះភាគ ក៏ទ្រង់ត្រាស់នឹងភិក្ខុនោះដូច្នេះថា នែភិក្ខុ នុ៎ះមិនមែនជាគោទេ នុ៎ះឯងគឺមារមាន​ចិត្តបាប មកដើម្បីធ្វើបញ្ញាចក្ខុរបស់អ្នកទាំងឡាយឲ្យវិនាសទេតើ ។</p>
        <p><a class='ref km' id='km៤៦៧' href='#km៤៦៧'>៤៦៧</a>គ្រានោះឯង ព្រះមានព្រះភាគ ទ្រង់ជ្រាបច្បាស់ថា អ្នកនេះជាមារមាន​ចិត្តបាប​ ដូច្នេះហើយ​ ទើបត្រាស់នឹងមារមានចិត្តបាប ដោយគាថាដូច្នេះថា</p>
        <p>ខន្ធបញ្ចកៈណា គឺរូប វេទនា សញ្ញា សង្ខារ វិញ្ញណ បុគ្គលនឿយណាយក្នុងខន្ធ​បញ្ចកៈនោះយ៉ាងនេះថា នុ៎ះមិនមែនជាអាត្មាអញ នុ៎ះមិនមែនជារបស់អញ សូ​ម្បី​​​​មារនិងសេនានៃមារ កាលស្វែងរកក្នុងឋានទាំងពួង ក៏មិនបានឃើញនូវអត្ត​ភាព​ក្សេម​​ក្សាន្ត ប្រាសចាកតម្រេក កន្លងបង់នូវសំយោជនៈទាំងពួងយ៉ាងនេះ​ឡើយ ។</p>
        <p>គ្រានោះឯង​ មារមានចិត្តបាប​​ ។ បេ ។ ក៏បាត់ចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>