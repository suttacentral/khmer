<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.2' lang='km'>
        <header>
            <ul>
            </ul>
            <h1>សុសិម​សូត្រ ទី ២</h1>
        </header>
        <p><a class='ref km' id='km៣៣៤' href='#km៣៣៤'>៣៣៤</a>សម័យ​មួយ ព្រះមានព្រះភាគ ទ្រង់​គង់​នៅ ក្នុង​វត្ត​ជេតពន របស់​អនាថបិណិ្ឌក​សេដី្ឋ ទៀប​ក្រុង​សាវត្ថី។ ក្នុង​ទីនោះ​ឯង ព្រះមាន​ព្រះ​ភាគ ទ្រង់​ត្រាស់​ហៅ​ភិក្ខុ​ទាំងឡាយ​ថា ម្នាល​ភិក្ខុ​ទាំងឡាយ។ ពួក​ភិក្ខុ​នោះ ទទួល​ព្រះពុទ្ធដីកា របស់​ព្រះមានព្រះភាគ​ថា ព្រះករុណា ព្រះអង្គ។</p>
        <p><a class='ref km' id='km៣៣៥' href='#km៣៣៥'>៣៣៥</a>ព្រះមានព្រះភាគ ទ្រង់​ត្រាស់​ថា ម្នាល​ភិក្ខុ​ទាំងឡាយ ពី​ព្រេងនាយ​មក មាន​ពួក​អសុរច្បាំង​ត​នឹង​ពួក​ទេវតា។ ម្នាល​ភិក្ខុ​ទាំងឡាយ គ្រា​នោះ​ឯង សក្កទេវរាជ ជា​ធំ​ជាង​ពួក​ទេវតា បាន​ហៅ​សុសិម​ទេវបុត្ត​មក​ថា ម្នាល​បា​សុសិមៈ ពួក​អសុរ​ទាំង​នុ៎ះ ច្បាំង​នឹង​ពួក​ទេវតា ម្នាល​បា​សុសិមៈ ចូរ​អ្នក​ទៅ​តតាំង​នឹង​ពួក​អសុរ​ចុះ។ ម្នាល​ភិក្ខុ​ទាំងឡាយ សុសិម​ទេវបុត្ត ទទួល​ទេវបញ្ជា របស់​សក្កទេវរាជ ជា​ធំ​ជាង​ពួក​ទេវតា​ថា ព្រះ​ករុណា​ថ្លៃ​វិសេស យ៉ាង​នេះ​ហើយ ក៏​ធ្វើ​ពួក​អសុរឲ្យ​ដល់​នូវ​សេចក្ដី​ប្រមាទ។ ម្នាល​ភិក្ខុ​ទាំងឡាយ សក្កទេវរាជ ជា​ធំ​ជាង​ពួក​ទេវតា ត្រាស់​ហៅ​សុសិម​ទេវបុត្ត អស់​វារៈ​២ ដង​ទៀត។បេ។ ធ្វើ​ពួក​អសុរ​ឲ្យ​ដល់​នូវ​សេចក្ដី​ប្រមាទ អស់​វារៈ​២ ដង​ទៀត។ ម្នាល​ភិក្ខុ​ទាំងឡាយ សក្កទេវរាជ​ជា​ធំ​ជាង​ពួក​ទេវតា ត្រាស់​ហៅ​សុសិម​ទេវបុត្ត​មក អស់​វារៈ​៣ ដង​ថា ម្នាល​បា​សុសិមៈ ពួក​អសុរ​ទាំង​នុ៎ះ ច្បាំង​នឹង​ពួក​ទេវតា ម្នាល​បា​សុសិមៈ ចូរ​អ្នក​ទៅ​តតាំង​នឹង​ពួក​អសុរ​ចុះ។ ម្នាល​ភិក្ខុ​ទាំងឡាយ សុសិម​ទេវបុត្ត ទទួល​ទេវបញ្ជា របស់​សក្កទេវរាជ​ជា​ធំ​ជាង​ពួក​ទេវតា​ថា ព្រះ​ករុណា​ថ្លៃ​វិសេស យ៉ាង​នេះ​ហើយ ក៏​ធ្វើ​ពួក​អសុរ ឲ្យ​ដល់​នូវ​សេចក្ដី​ប្រមាទ អស់​វារៈ​៣ ដង​ទៀត។</p>
        <p><a class='ref km' id='km៣៣៦' href='#km៣៣៦'>៣៣៦</a>ម្នាល​ភិក្ខុ​ទាំងឡាយ ទើប​សក្កទេវរាជ​ជា​ធំ​ជាង​ពួក​ទេវតា បាន​ពោល​គាថា នឹង​សុសិម​ទេវបុត្ត​ថា</p>
        <p>បុគ្គល កាល​មិន​តស៊ូ មិន​ព្យាយាម​ទេ បាន​សេចក្ដី​សុខ​ក្នុង​ទី​ណា ម្នាល​សុសិមៈ ចូរ​អ្នក​ទៅ​ក្នុង​ទី​នោះ​ចុះ ចូរ​អ្នក​ធ្វើ​អញ​ឲ្យ​ដល់ ក្នុង​ទីនោះ​ផង។</p>
        <p><a class='ref km' id='km៣៣៧' href='#km៣៣៧'>៣៣៧</a>សុសិម​ទេវបុត្ត​ទូល​ថា បុគ្គល​ខ្ជិលច្រអូស ជា​អ្នក​មិន​តស៊ូ មិន​ធ្វើ​កិច្ចការ​ដែល​ត្រូវ​ធ្វើ តែ​ជា​អ្នក​សម្រេច​នូវ​សេចក្ដី​ប្រាថ្នា​គ្រប់​ចំពូក បពិត្រ​សក្កៈ សូម​ព្រះអង្គ​ទ្រង់​បង្ហាញ នូវ​កន្លែង​ដ៏​ប្រសើរ ដល់​ខ្ញុំ​ព្រះអង្គ។</p>
        <p><a class='ref km' id='km៣៣៨' href='#km៣៣៨'>៣៣៨</a>សក្កទេវរាជ តប​ថា បុគ្គល​ខ្ជិលច្រអូស ជា​អ្នក​មិន​តស៊ូ ដល់​នូវ​សេចក្ដី​សុខ ដោយ​ចំណែក​មួយ ក្នុង​ទី​ណា ម្នាល​សុសិមៈ ចូរ​អ្នក​ទៅ​ក្នុង​ទី​នោះ​ចុះ ចូរ​អ្នក​ធ្វើ​អញ​ឲ្យ​ដល់ ក្នុង​ទី​នោះ​ផង។</p>
        <p><a class='ref km' id='km៣៣៩' href='#km៣៣៩'>៣៣៩</a>សុសិម​ទេវបុត្ត ទូល​ថា បពិត្រ​សក្កទេវរាជ​ដ៏​ប្រសើរ​ជាង​ទេវតា យើង​បាន​សេចក្ដី​សុខ​ណា ដោយ​មិន​បាច់​ធ្វើ​ការងារ បពិត្រ​សក្កទេវរាជ សូម​ទ្រង់​បង្ហាញ​សេចក្ដី​សុខ​ដ៏​ប្រសើរ ដែល​មិន​មាន​សេចក្ដី​សោកសៅ មិន​មាន​សេចក្ដី​តឹង​ចិត្ត​នោះ ដល់​ខ្ញុំ​ព្រះអង្គ​ផង។</p>
        <p><a class='ref km' id='km៣៤០' href='#km៣៤០'>៣៤០</a>សក្កទេវរាជ តប​ថា ប្រសិន​បើ​អ្នក​ណា​មួយ មិន​រស់​នៅ​ក្នុង​ទី​ណា​មួយ ដោយ​មិន​ធ្វើ​ការងារ​ទេ ផ្លូវ​នោះ​ឯង​ហើយ ជា​ផ្លូវ​ព្រះនិព្វាន ម្នាល​សុសិមៈ ចូរ​អ្នក​ទៅ​ក្នុង​ទីនោះ​ចុះ ចូរ​អ្នក​ធ្វើ​អញ​ឲ្យ​ដល់ ក្នុង​ទី​នោះ​ផង។</p>
        <p><a class='ref km' id='km៣៤១' href='#km៣៤១'>៣៤១</a>ម្នាល​ភិក្ខុ​ទាំងឡាយ អម្បាល​យ៉ាង​សក្កទេវរាជ​ជា​ធំ​ជាង​ពួក​ទេវតា​នោះ កំពុង​សោយ​ផល​បុណ្យ​របស់​ខ្លួន សោយរាជ្យ​ជា​ឥស្សរាធិបតី​ជាង​ទេវតា​ទាំងឡាយ នៅ​ឋាន​តាវត្តិង្ស ម្ដេច​គង់​សរសើរ​សេចក្ដី​ប្រឹងប្រែង​និង​ការ​ព្យាយាម​ដែរ។ ម្នាល​ភិក្ខុ​ទាំងឡាយ ចូរ​អ្នក​ទាំងឡាយ​ធ្វើ​ការណ៍​នុ៎ះ​ឲ្យ​ល្អ ក្នុង​សាសនា​នេះ​ចុះ ព្រោះថា អ្នក​ទាំងឡាយ​បាន​បួស​ក្នុង​ធម្ម​វិន័យ ដែល​តថាគត​សម្តែង​ហើយ ដោយ​ប្រពៃ​យ៉ាង​នេះ គួរ​រវៀសរវៃ ប្រឹងប្រែង ព្យាយាម ដើម្បី​ដល់​នូវ​មគ្គផល ដែល​ខ្លួន​មិន​ទាន់​ដល់ ដើម្បី​ត្រាស់​ដឹង​នូវ​ធម៌ ដែល​ខ្លួន​មិន​ទាន់​ត្រាស់​ដឹង ដើម្បី​ធ្វើឲ្យ​ជាក់ច្បាស់​នូវ​ព្រះនិព្វាន ដែល​ខ្លួន​មិន​ទាន់​ធ្វើ​ឲ្យ​ជាក់ច្បាស់ កុំ​បី​អាក់​ខាន​ឡើយ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>