<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn98' lang='km'>
        <header>
            <ul>
            </ul>
        </header>
        <p><a class='ref km' id='km១២១' href='#km១២១'>១២១</a> ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់​នៅ​​ក្នុងដងព្រៃឈ្មោះឥច្ឆានង្គលៈ ជិតស្រុកឈ្មោះ ឥច្ឆានង្គលៈ ។ សម័យ​នោះ​​ឯង មានព្រាហ្មណមហាសាលជាច្រើន សុទ្ធតែជាអ្នកមានកេរ្តិ​ឈ្មោះ ល្បីល្បាញ អាស្រ័យ​នៅក្នុងស្រុកឥច្ឆានង្គលៈ គឺចង្កីព្រាហ្មណ៍ ១​ តារុក្ខព្រាហ្មណ៍ ១​ បោក្ខរសា​តិព្រាហ្មណ៍ ១ ជាណុស្សោណិព្រាហ្មណ៍​ ១ តោទេយ្យព្រាហ្មណ៍ ១ មិនតែប៉ុណ្ណោះសោត មានទាំងពួក​ព្រាហ្មណ​មហាសាលដទៃទៀត​ ក៏​សឹងជាអ្នកមានកេរិ្ដឈ្មោះល្បី​ល្បាញ​ដែរ ។ វេលា​នោះ វាសេដ្ឋមាណព នឹងភារទ្វាជ​មាណពទាំងពីរនាក់ កំពុងដើរទៅ​ដើរមក ដើម្បីសម្រួលស្មងក៏ផ្ដើមនូវអន្ដរាកថានេះថា ម្នាលអ្នកដ៏ចម្រើន មនុស្ស​ឈ្មោះ​​ថា​ព្រាហ្មណ៍​តើដោយហេតុ​ដូចម្ដេច ។ ភារទ្វាជមាណព បានឆ្លើយ​យ៉ាងនេះថា ម្នាលអ្នក​ដ៏ចម្រើន បើកាលណា​បុគ្គលមានជាតិល្អទាំងពីរ​ចំណែក គឺ ទាំងខាងមាតា​និងខាងបិតា ប្រសូតចាកគភ៌ដ៏បរិសុទ្ធ ដរាបអំពី​គូ​នៃជីតា​ជាគំរប់ ៧ មកមិនមាន​អ្នកណា តិះដៀលចំអកចំអន់ដោយការ ពោលដល់​ជាតិបាន ម្នាលអ្នកដ៏ចម្រើន ដោយ​ហេតុ​ប៉ុណ្ណេះ​ឯង មនុស្ស​ទើប​​ឈ្មោះថា​ព្រាហ្មណ៍ ។ វាសេដ្ធមាណព បានពោលយ៉ាង​នេះ​ថា មា្នលអ្នកដ៏ចម្រើន​ បើ​កាល​ណា​បុគ្គលមានសីលផង បរិបូណ៍ដោយវត្តផង ដោយហេតុប៉ុណ្ណេះ មនុស្សទើបឈ្មោះថា ជាព្រាហ្មណ៍បាន ។ ភារទ្វាជមាណពមិន​អាច​ដើម្បី​ពន្យល់ វាសេដ្ធមាណពបាន ចំណែកខាង វាសេដ្ធមាណព ក៏មិនអាចដើម្បី​នឹង​ពន្យល់ភារទ្វាជមាណពបានដែរ ។</p>
        <p><a class='ref km' id='km១២២' href='#km១២២'>១២២</a> លំដាប់នោះ វាសេដ្ធមាណព និយាយនឹងភារទ្វាជមាណពថា ម្នាល​​ភារទ្វាជៈ ដ៏ចម្រើន ព្រះសមណគោតមនេះឯង ជាសក្យបុត្រចេញ​ចាក​សក្យត្រកូលទ្រង់​ព្រះផ្នូស ឥឡូវមកគង់នៅក្នុងដងព្រៃ ឈ្មោះ​ឥច្ចា-​នង្គលៈ ជិតស្រុកឈ្មោះ​ឥច្ឆា​នង្គលៈ កិត្តិសព្ទដ៏ល្អ នៃព្រះ​គោតមដ៏​ចម្រើន​នោះ ល្បីឮខ្ចរខ្ចាយសុះសាយយ៉ាងនេះថា ព្រះមានព្រះភាគនោះ ព្រះអង្គ​ឆ្ងាយ​ចាកកិលេសហើយ ព្រះអង្គត្រាស់ដឹងញេយ្យធម៌ទាំងពួង ដោយប្រពៃ​​ចំពោះព្រះអង្គ ព្រះអង្គបរិបូណ៌ដោយវិជ្ជានិងចរណៈ គឺសេចក្តី​ចេះ​ដឹង​នឹង​ក្រិត្យ ដែលបុគ្គលគប្បីប្រព្រឹត្ត​ ព្រះអង្គមានដំណើរល្អ​ទៅ​កាន់​ព្រះនិពា្វន ព្រះអង្គជ្រាបច្បាស់នូវត្រៃលោក ព្រះអង្គប្រសើរដោយ​សីលា​ទិគុណ រក​បុគ្គល​ណា​មួយស្មើរគ្មាន ព្រះអង្គទ្រង់ទូន្មាននូវ​បុរស​ ដែល​គួរទូន្មាន​បាន ព្រះអង្គជាសាស្រា្តចារ្យ​នៃទេវតា នឹងមនុស្សទាំងឡាយ ព្រះអង្គ​បាន​ត្រាស់ដឹងនូវអរិយសច្ចធម៌ ព្រះអង្គលែង​វិល​ត្រឡប់ មកកាន់​ភព​ថ្មី​ទៀត​ហើយ ម្នាលភារទ្វាជៈដ៏ចម្រើន មកយើងនឹងនាំគ្នា​ចូល​ទៅ​គាល់ ព្រះសមណ​គោតម លុះចូលទៅដល់ហើយ យើងនឹងទូលសួរ សេចក្តីនុ៎ះ​នឹង ព្រះសមណគោតម ព្រះសមណគោតមនឹងដោះស្រាយ ដល់យើង​ទាំង​ពីរនាក់ យ៉ាង​ណា យើងនឹងចាំទុកសេចក្តីនោះយ៉ាងនោះ ។ ឯភារទា្វជ-​មាណព ក៏បានទទូលពាក្យរបស់​វា​​សេដ្ឋមាណពថា យ៉ាងហ្នឹងហើយ អ្នកដ៏​ចម្រើន​ ។ គ្រានោះ វាសេដ្ធមាណពនឹង​ភារទ្វាជមាណព បាននាំគ្នាចូល​ទៅ​គាល់ព្រះមានព្រះភាគ លុះចូលទៅដល់ហើយ ក៏ពោលរាក់ទាក់ សំណេះ​សំណាល​​ទៅរកព្រះមានព្រះភាគ លុះបញ្ចប់ពាក្យដែល​គួរ​រីក​រាយនឹងពាក្យ​ដែល​គួររលឹកហើយ ក៏អង្គុយក្នុងទីដ៏សមគួរ ។</p>
        <p><a class='ref km' id='km១២៣' href='#km១២៣'>១២៣</a>​​ លុះវាសេដ្ឋមាណព អង្គុយក្នុងទីដ៏សមគួរហើយ បានពោល​នឹង​ព្រះមាន​ព្រះភាគ ដោយគាថាទាំងទ្បាយថា</p>
        <p>ខ្ញុំព្រះអង្គទាំងពីរនាក់ បាន​ទទួលអនុញ្ញាត អំពីអាចារ្យ​ដែល​បាន​ឲ្យ​សូត្រស្រេចហើយ ទាំងបានប្តេជ្ញា​ខ្លួនឯងថា បានរៀន​សូត្រ​ចេះចាំ​នូវ​វេទ​ទាំង ៣ ខ្ញុំព្រះអង្គជាសិស្សច្បងរបស់​បោក្ខរ​-សាតិ​​ព្រាហ្មណ៍ ឯមាណព​នេះជាសិស្សច្បង របស់​តារុក្ខ-​ព្រាហ្មណ៍ បទណាដែលពួកព្រាហ្មណ៍​ចេះនូវេទ​ទាំង​ ៣ បានប្រាប់ ដោយ​អត្ថ​ក្តី ដោយ​ព្រញ្ជនៈក្តី ខ្ញុំព្រះអង្គ​ទាំងពីរនាក់ ក៏បានចូលចិត្ត​ ក្នុង​បទនោះទាំងអស់​ ទាំងសេចក្តីព្យាករណ៍​នូវបទរបស់ខ្ញុំ​ព្រះអង្គ​ទាំងពីរនាក់ ក៏ប្រាកដស្មើនឹងអាចារ្យ ត្រង់​កន្លែង​ជា​ទី​​​​ពោលមន្ត បពិត្រព្រះគោតម ខ្ញុំព្រះអង្គទាំងពីរនាក់​មាន​សេចក្តី​​វិវាទក្នុងការ ពោលអំពីជាតិ ភារទ្វាជមាណព​ពោល​ថា បុគ្គលដែល​ឈ្មោះ​ថាព្រាហ្មណ៍ ព្រោះជាតិ ចំណែកខ្ញុំព្រះ​អង្គ​​​​ពោល​ថា ព្រោះកម្ម បពិត្រព្រះអង្គអ្នកមានចក្ខុ សូមព្រះ​អង្គ​​ទ្រង់​​ជ្រាបយ៉ាងនេះ ដោយហេតុ​នោះហើយ បានជាខ្ញុំ​ព្រះអង្គ​​ទាំង​ពីរនាក់ មិនអាចញុំាងគ្នានឹងគ្នា​ឲ្យដឹងបាន ទើបនាំ​គ្នា​​​មក​ក្រាបទូលសួរ ព្រះមានព្រះភាគ ដែលប្រាកដ​ថាជា ព្រះ​សម្ពុទ្ធ ពួក​ជន​តាំង​អញ្ជលី​កម្ម​ថ្វាយបង្គំ ចំពោះទៅរក​ព្រះច័ន្ទ​ពេញវង់ យ៉ាងណាគេក៏ថ្វាយ​បង្គំចំពោះ ព្រះគោតម​ក្នុង​លោកយ៉ាង​នោះ​ដែរ ខ្ញុំព្រះអង្គទាំងពីរនាក់ សូមទូលសួរ​ព្រះគោតមដែល​មានដួងចក្ខុកើតឡើង បរិសុទ្ធស្អាតក្នុង​លោក​ថា បុគ្គលដែល​ជា​ព្រាហ្មណ៍នោះ តើព្រោះជាតិឬព្រោះ​កម្ម ដ្បិតខ្ញុំព្រះអង្គ​ទាំងពីរនាក់​មិនស្គាល់ សូមព្រះអង្គសម្តែង ល្មម​ឲ្យ​ខ្ញុំព្រះអង្គ​ទាំង​ពីរ​នាក់ស្គាល់​ថាព្រាហ្មបានផង ។</p>
        <p><a class='ref km' id='km១២៤' href='#km១២៤'>១២៤</a> (ព្រះមានព្រះភាគទ្រង់ត្រាស់ថា ម្នាលវាសេដ្ឋៈ) តថា​គត​​​​នឹងចែករលែក​ជាតិ នៃសត្វទាំងទ្បាយនោះ តាមលំដាប់​ប្រាប់​​អ្នក​ទាំងទ្បាយ ដ្បិតជាតិរបស់សត្វទាំងទ្បាយ ផ្សេងៗគ្នា អ្នកទាំងទ្បាយ ​ស្គាល់តិណជាតិនឹងរុក្ខជាតិហើយ ចំណែក​តិណ​​​ជាតិ​​​នឹងរុក្ខជាតិនោះ មិនស្គាល់ខ្លួនវាថា យើងជាតិណ-​ជាតិ ជារុក្ខជាតិដូច្នេះឡើយ សណ្ឋាន ក៏សម្រេចមកអំពីជាតិ ព្រោះជាតិរបស់វាទីទៃ ៗ ពីគ្នា តាំងពីសណ្តូក​កន្ទុំរុយ រហូត​​ដល់ស្រមោចខ្មៅស្រមោចក្រហម សណ្ឋានក៏សម្រេចមក​អំពី​ជាតិ ព្រោះជាតិរបស់វា ទីទៃ ៗ ពីគ្នា មួយទៀត អ្នកទាំងទ្បាយ​ចូរ​ដឹង​សត្វជើង ៤ ទាំងទ្បាយ ទាំងតូចទាំងធំ សណ្ឋានក៏​សម្រេច​មក​អំពីជាតិ ព្រោះជាតិរបស់វា ទីទៃ ៗ ពីគ្នា មួយទៀត អ្នកទាំងទ្បាយ​ចូរដឹង ពួកសត្វដែលមានពោះជាជើង ដូច​ជា​ឧរគ​ជាតិ ដែលមានខ្នងវែង សណ្ឋានក៏សម្រេចមកអំពីជាតិ ព្រោះជាតិរបស់វា ទីទៃ ៗ ពីគ្នា មួយទៀត អ្នកទាំង​ទ្បាយចូរដឹង ពួកមច្ឆជាតិដែលនៅក្នុងទឹក មានទឹក​ជា​ទីគោចរ សណ្ឋានក៏​សម្រេច​មកអំពីជាតិ ព្រោះជាតិរបស់វា ទីទៃ ៗ ពីគ្នា មួយទៀត អ្នកទាំងទ្បាយចូរដឹងពួកសត្វបក្សី ដែលមានស្លាបជា​យាន​ហើរ​ទៅក្នុងអាកាស សណ្ឋានក៏សម្រេចមកអំពីជាតិ ព្រោះជាតិ​របស់​វា ទីទៃ ៗ ពីគ្នា សណ្ឋានក៏សម្រេច​មក​អំពី​ជាតិ​ក្នុង​ជាតិ​ទាំង​​​នុ៎ះ​ច្រើន ដូចម្តេចមិញ សណ្ឋានក៏សម្រេចមកអំពីជាតិ ក្នុង​មនុស្ស​ទាំង​ទ្បាយ មិនមានច្រើន​ដូច្នោះទេ ព្រោះមិនបាន​និយម​ដោយសក់ទាំងទ្បាយ មិនបាន​និយម​ដោយក្បាល មិន​បាន​​​និយមដោយត្រចៀកទាំងពីរ មិនបាន​និយមដោយ​ភ្នែក​ទាំង​ពីរ មិនបាននិយមដោយមាត់ មិនបាននិយម​ដោយច្រមុះ មិនបាននិយមដោយបបូរមាត់ទាំងពីរ មិនបាននិយមដោយ​ចិញ្ចើមទាំងពីរ មិនបាននិយមដោយក មិនបាននិយមដោយ​ស្មា​​ទាំងពីរសងខាង មិនបាន​និយមដោយពោះ មិនបាន​និយម​ដោយខ្នង មិនបាននិយមដោយត្រគាក មិនបាននិយម​ដោយ​ទ្រូង មិនបាននិយម​ដោយទីចង្អៀត មិនបាននិយម​ដោយ​មេថុន មិនបាននិយម​ដោយដៃ​ទាំងពីរ មិនបាននិយម​ដោយ​ជើងទាំងពីរ មិនបាននិយមដោយម្រាមដៃ​ទាំង ១០ មិនបាន​និយម​ដោយក្រចកទាំង ១០ មិនបាននិយមដោយ​ស្នងទាំងពីរ មិនបាននិយម​ដោយភ្លៅទាំងពីរ មិនបាននិយមដោយសម្បុរ មិនបាននិយម​ដោយសំឡេង​​ ជាសណ្ឋានសម្រេចមកអំពីជាតិ ដូចជា​ក្នុងជាតិពួកសត្វដទៃ​ក៏ទេ មួយទៀត របស់ដែល​អាស្រ័យ​ចំពោះខ្លួន ក្នុងសរីវៈរបស់មនុស្ស នឹងបានដូច្នោះក៏ទេ ឯការផ្សេងគ្នារបស់មនុស្ស​ទាំងឡាយ គេហៅតាម​ឈ្មោះ ព្រោះ​ថាបណ្តាមនុស្សទាំងឡាយ មនុស្សណាមួយចិញ្ចឹមជីវិត​ដោយ​ការភ្ជួររាស់ ម្នាលវាសេដ្ឋៈ អ្នកចូរដឹង​យ៉ាងនេះថា អ្នកនោះ​ជាអ្នក​​ភ្ជួររាស់ មិនមែនជាព្រាហ្មណ៍ទេ បណ្តា​មនុស្ស​ទាំង​ឡាយ មនុស្សណាចិញ្ចឹម ជីវិតដោយ​សិប្បៈ​កម្មផ្សេង ៗ (មានការត្បាញជាដើម) ម្នាលវាសេដ្ឋៈ អ្នកចូរដឹងយ៉ាងនេះថា អ្នកនោះ​ឈ្មោះថាជាអ្នកសិប្បៈ មិនមែនជាព្រាហ្មណ៍ទេ បណ្តា​មនុស្ស​ទាំងឡាយ មនុស្សណា​មួយចិញ្ចឹមជីវិតដោយការជួញ ម្នាលវាសេដ្ឋៈ អ្នកចូរដឹង​យ៉ាងនេះថា អ្នកនោះជា​ពាណិជ្ជ មិនមែនជាព្រាហ្មណ៍ទេ បណ្តាមនុស្ស​ទាំងឡាយ មនុស្សណា​មួយចិញ្ចឹម ជីវិត​ដោយការបម្រើអ្នកដទៃ ម្នាលវាសេដ្ឋៈ អ្នកចូរ​ដឹង​យ៉ាងនេះថា អ្នកនោះជាអ្នកបម្រើគេ មិនមែន​ជា​ព្រាហ្មណ៍​ទេ បណ្តា​មនុស្សទាំងឡាយ មនុស្សណាមួយ ចិញ្ចឹម​ជីវិត​ដោយ​​ការលួច ម្នាលវាសេដ្ឋៈ អ្នកចូរដឹងយ៉ាងនេះថា អ្នក​នុ៎ះជាចោរ មិន​មែន​ជាព្រាហ្មណ៍​ទេ បណ្តាមនុស្សទាំងឡាយ មនុស្សណា​មួយចិញ្ចឹម​ជីវិត ដោយការកាន់​គ្រឿងសស្រ្តាវុធ ម្នាលវាសេដ្ឋៈ អ្នកចូរដឹង​​យ៉ាងនេះថា អ្នកនុ៎ះជាទាហាន មិន​មែន​ជា​ព្រាហ្មណ៍​ទេ បណ្តាមនុស្ស​ទាំងឡាយ មនុស្សណា​មួយ​ចិញ្ចឹម​ជីវិត​​ដោយ​នាទីជាបុរោហិត ម្នាលវា​សេដ្ឋៈ អ្នកចូរដឹង​យ៉ាងនេះថា អ្នកនុ៎ះ​ជាអ្នក​បូជា មិនមែនជាព្រាហ្មណ៍ទេ បណ្តា​មនុស្ស​ទាំងឡាយ មនុស្សណាមួយបរិភោគស្រុកឬដែន ម្នាល​វាសេដ្ឋៈ អ្នកចូរដឹង​យ៉ាង​នេះថា អ្នកនុ៎ះជាព្រះរាជា មិនមែន​ជាព្រាហ្មណ៍​ទេ មួយទៀត តថាគតមិនបាន​ពោលបុគ្គល ដែលកើតអំពីកំណើត ឬកើតអំពីសំណាក់ នៃមាតាថាជា​ព្រាហ្មណ៍ទេ បុគ្គលនោះ គ្រាន់តែ​ឈ្មោះថាភោវាទី (អ្នក​ពោល​ថា​ភោភោ) ព្រោះបុគ្គល​នោះ​ឯងនៅ​មាន​កង្វល់គីកិលេស លុះ​តែ​បុគ្គល​មិនមានកង្វល់ មិន​មាន​សេចក្តី​​​​​ប្រកាន់ មាំទើប​តថាគត​ពោលថាជាព្រាហ្មណ៍ បុគ្គលណា​ កាត់បង់នូវ​សំយោជនៈ​ទាំងអស់ ហើយមិនបានតក់​ស្លុត ដោយតណ្ហា តថាគត​​ពោលនូវបុគ្គលនោះ ដែលជាអ្នក​កន្លង​បង់នូវសេចក្តី​ចំពាក់ជា អ្នកប្រាស់ចាក​កិលេស​ថា​ជា​ព្រាហ្មណ៍ បុគ្គលណា​កាត់​បង់នូវខែ្សរឹត គឺកាចងគំនុំនឹង​ព្រ័ត្រ​គឺ​តណ្ហា នឹងទី​.ត​គឺកិលេស គ្រឿងស្ទាក់គឺទិដ្ធិ​ព្រម​ទាំង​​ទិដ្ធា​នុស័យ​ចេញបាន តថាគតពោលនូវបុគ្គលនោះ ដែលមាន​បង្គោល​​គឺអវិជា្ជ​ដក​ចេញ ហើយអ្នកត្រាស់ដឹង នូវចតុរារិយសច្ច ថាជាព្រាហ្មណ៍ បុគ្គលណាមិនបានប្រទូស្ត​អត់សង្កត់នូវ​ពាក្យ​ជេរ នឹងការ​វាយ​ដំ នឹងចំណង​​​បាន តថាគតពោលនូវបុគ្គល​នោះ ដែលមាន​អធិវាសនកក្ខន្តី ជាកម្លាំងមានពួកពលគឺខន្តី ថាជាព្រាហ្មណ៍ បុគ្គលណាមិនមានសេចក្តី​ក្រោធ មានធុតង្គវត្ត មានសីលគុណ មិនប៉ោងដោយរាគាទិក្កិលេស មិនមានពុត​ត្បុត មានសរីរៈ តាំងនូវ​ក្នុងទីបំផុត តថាគតពោល​នូវបុគ្គល​នោះ ថាជា​ព្រាហ្មណ៍ បុគ្គល​ណាមិនជាប់ ក្នុងកាមទាំងឡាយ ដូច​ទឹក​មិនជាប់​លើស្លឹកឈូក ឬដូចគ្រាប់ស្ពៃ មិនជាប់លើ​ចុង​នៃ​ដែក​ស្រួច តថាគតពោលនូវបុគ្គល​នោះ ​ថាជាព្រាហ្មណ៍ បុគ្គល​ណា​​ក្នុងលោកនេះ ដឹងច្បាស់នូវការអស់​ទៅ នៃទុក្ខរបស់ខ្លួន តថាគត​​​​​ពោលនូវបុគ្គលនោះ ដែលមានភារៈដាក់ចុះ​ហើយ ប្រាសចាក​​កិលេសហើយ ថាជាព្រាហ្មណ៍​បុគ្គលណាជា​អ្នក​ប្រាជ្ញា មានប្រាជា្ញជ្រាលជ្រៅឈ្លាសវៃ ក្នុងមគ្គនឹងមិនមែន​មគ្គ មាន​ប្រយោជន៍​​ដ៏ខ្ពស់សម្រេច ហើយតថាគតពោល នូវបុគ្គល​នោះ ថាជាព្រាហ្មណ៍ បុគ្គលណាមិន​ច្រឡំ​ដោយ​បុគ្គល​ទាំង​ពីរ​ពួក គឺ​គ្រហស្ថ​​នឹង​បព្វជិត មិនបានជាប់នៅក្នុងអាល័យ គឺកាម​គុណ ទាំង​មិនមានសេចក្តី​ប្រាថ្នា តថាគតពោល នូវបុគ្គលនោះ ថា​ជាព្រាហ្មណ៍ បុគ្គលណា​ដាក់ចុះនូវអាជា្ញក្នុង ពួកសត្វ អ្នក​ដែល​​នៅមានសេចក្តីតក់​ស្លុតគឺតណ្ហា មានសេចក្តី​ខ្ជាប់ខ្ជួន​គឺ​មិនមាន​តណ្ហា មិនសំឡាប់ដោយ​ខ្លួនឯង មិនប្រើអ្នក​ដទៃ​ឲ្យសំឡាប់ តថាគតពោល នូវបុគ្គលនោះ ថាជាព្រាហ្មណ៍ បុគ្គល​ណា​មិនខឹង ក្នុងពួកសត្វដែលខឹង មានសេចក្តី​ត្រជាក់​ទៅ​លើ​ពួកសត្វ ដែលមានអាជា្ញក្នុងខ្លួនជាអ្នកមិនមាន​ សេចក្តី​​ប្រកាន់​ក្នុងពួកបុគ្គល ដែលមានសេចក្តីប្រកាន់ តថាគតពោល នូវ​បុគ្គល​​នោះ ថាជាព្រាហ្មណ៍ រាគៈ ទោសៈ មានៈ នឹងសេចក្តី​លុប​​​គុណ​របស់បុគ្គលណា ជ្រុះចេញហើយ បីដូចជាគ្រាប់ស្ពៃ​ធ្លាក់​អំពី​​​ចុងនៃដែកស្រួច តថាគតពោល នូវបុគ្គលនោះ ថាជា​ព្រាហ្មណ៍ បុគ្គលណាពោលវាចាឥតទោស ជាវាចាញ៉ាំងបុគ្គល ឲ្យស្គាល់​ប្រយោជន៍ ជាវាចាពិត ទាំងមិនបានធ្វើបុគ្គល ណា​មួយ​ឲ្យ​ចំពាក់ដោយ វាចាណាឡើយ តថាគតពោល នូវបុគ្គល​នោះ ថាជាព្រាហ្មណ៍ បុគ្គលណាមិនបានបង្អោន របស់វែងឬខ្លី តូច​ឬធំ ល្អឬអាក្រក់ ដែលគេមិនមានឲ្យ ក្នុងលោកនេះ តថាគត​ពោល នូវបុគ្គលនោះ ថាជាព្រាហ្មណ៍ បុគ្គលណាមិន​មាន​សេចក្តីប្រាថ្នា ក្នុងលោកនេះ នឹងលោកខាងមុខ តថាគត​ពោល​នូវ​បុគ្គល ដែលមិនមានសេចក្តីប្រាថា្ន ជាអ្នកប្រាសចាក​កិលេស​នោះ ថាជាព្រាហ្មណ៍ បុគ្គលណាមិនមាន​សេចក្តី​អាល័យ ជាអ្នកដឹងច្បាស់ មិនមនសេចក្តីសង្ស័យ តថាគត​ពោល​នូវបុគ្គល ដែលបានសម្រេច នូវល្វែងនៃព្រះនិពា្វននោះ ថាជា​ព្រាហ្មណ៍ បុគ្គលណាក្នុងលោកនេះ កន្លងបង់នូវ សេចក្តី​ចំពាក់​ទាំងពីរគឺបុណ្យ នឹងបាបចេញបានហើយ តថាគត​​ពោល​​នូវ​​​បុគ្គលដែល មិនមានសោក ប្រាសចាកធូលី គឺកិលេស ជាអ្នក​បរិសុទ្ធ​ស្អាតនោះ ថាជាព្រាហ្មណ៍ បុគ្គលណា​ឥតមាន​មន្ទិលសៅហ្មង ជាបុគ្គល​ស្អាតផូរផង់មិនល្អក់ដោយ កិលេស មានតម្រេកក្នុងភពអស់ហើយ ដូចព្រះចន្ទ​​ប្រាសចាក​មនិ្ទល តថាគតពោលនូវបុគ្គលនោះ ថាជា​ព្រាហ្មណ៍ បុគ្គល​ណា​ឆ្លងផុតនូវផ្លូវ វៀចផ្លូវផុង ដែលនាំសត្វ​ឲ្យអន្ទោលទៅ នាំសត្វឲ្យ​វង្វែង​នេះ បានដល់ត្រើយ គឺព្រះនិពា្វន ជាអ្នកដុត​បង់​នូវកិលេស ឥតមានតណ្ហា​ ឥតមានសេចក្តី​​សង្ស័យ ឥត​មាន​ប្រកាន់អ្វីបន្តិចបន្តូច​ហើយ​បរិនិពា្វន តថាគតពោល​នូវ​បុគ្គល​​នោះ ថាជាព្រាហ្មណ៍ បុគ្គលណាក្នុងលោកនេះ លះបង់​នូវ​កាម​ទាំង​ឡាយចេញបាន ហើយបួសជាបុគ្គលមិនមានផ្ទះ តថាគត​ពោល នូវបុគ្គល ដែលមានកាម​​នឹងភពអស់​ហើយ​នោះ ថាជាព្រាហ្មណ៍ បុគ្គលណា ក្នុងលោកនេះ លះបង់នូវ​តណ្ហា​ចេញ​បាន ហើយបួស ជាបុគ្គលមិនមានផ្ទះ តថាគត​ពោល​​នូវ​បុគ្គលដែលមានកាម នឹងភពអស់ហើយនោះ ថា​ជា​ព្រាហ្មណ៍ បុគ្គលណាលះបង់នូវធម៌ ជាគ្រឿងប្រកប គឺកាម​គុណ ៥ ជារបស់មនុស្ស នឹងធម៌ជាគ្រឿង​ប្រកប គឺកាមគុណ ៥ ជា​របស់ទិព្វ តថាគតពោលនូវបុគ្គល ដែលប្រាសចាក ធម៌ជា​គ្រឿង ប្រកបទាំងអស់នោះ ថាជាព្រាហ្មណ៍ បុគ្គលណា លះ​បង់​នូវតម្រេក (ក្នុងកាមគុណ ៥ ផង) នូវសេចក្តី​អផ្សុកផង ជាអ្នក​ត្រជាក់ត្រជំ មិនមានកិលេស គ្រប់សង្កត់នូវ ខន្ធលោក​ទាំង​អស់បាន ជាអ្នកមានព្យាយាម តថាគតពោលនូវបុគ្គល​នោះ ថាជាព្រាហ្មណ៍ បុគ្គលណាដឹងនូវចុតិនឹង​បដិសនិ្ធ​របស់​សត្វ​​ទាំងឡាយ ដោយប្រការទាំងពួង តថាគតពោល​នូវបុគ្គល​ដែល​មិន​ចំពាក់ (ក្នុងអារម្មណ៍) មានដំណើរល្អ អ្នកត្រាស់ដឹង​នូវ​​ចតុរារិយ​សច្ចនោះ ថាជាព្រាហ្មណ៍ ទេវតា គន្ធពន​​ នឹង​មនុស្ស​​​ទាំងឡាយ មិនដឹងនូវគតិ​របស់បុគ្គលណា តថាគត​ពោល​នូវបុគ្គល​នោះ ដែលជា​អ្នកមានអាសវៈ​អស់ហើយ ជា​អរហន្ត ថាជាព្រាហ្មណ៍ បុគ្គលណា​មិនមាន​កង្វល់​គឺកិលេស​ក្នុង​អតីត អនាគត់នឹងបច្ចុប្បន្នទេ តថាគតពោល នូវបុគ្គល​ដែល​មិនមានកង្វល់ មិនមានសេចក្តីប្រកាន់​នោះ ថាជា​ព្រាហ្មណ៍ បុគ្គលណា ជាឧសភៈ (អង់អាច) ជាអ្នកប្រសើរ អ្នកមានសេចក្តីព្យាយាម ជាអ្នកស្វែងរកគុណដ៏ធំ អ្នកមានជ័យ​ជំនះ អ្នកមិនមានសេចក្តីញាប់ញ័រ (ដោយតណ្ហា) អ្នកលាង​បង់​នូវ​កិលេស អ្នកត្រាស់ដឹងនូវចតុរារិយសច្ច តថាគតពោល​នូវ​បុគ្គល​នោះ ថាជា​ព្រាហ្មណ៍ បុគ្គលណាដឹងនូវខន្ធ ដែល​ខ្លួន​អាស្រ័យ​នៅក្នុងភពមុនផង ឃើញសួគ៌នឹងអបាយផង ដល់នូវ​ការ​អស់ទៅនៃជាតិផង តថាគត​ពោលនូវបុគ្គលនោះ ថា​ជា​ព្រាហ្មណ៍ នាមនឹងគោត្រដែលគេបានកំណត់​តាំងទុក ហៅត ៗ គ្នាមកឈ្មោះនេះ គ្រាន់តែជាវោហារក្នុងលោក ដែលពួកញាតិ​នឹង​សា​លោហិត បានកំណត់តាំងទុក ក្នុងកាល​ព្រាហ្មណ៍​កើត​ហើយ ក្នុងទីនោះ ៗ ក៏កើតជាទិដិ្ធដេកត្រាំនៅក្នុងពួកជន ដែល​មិនដឹងអស់កាលជាយូរអងែ្វង កាលបើពួកជនទាំងនោះ មិន​ដឹង​​ក៏នាំគ្នានិយាយថា បុគ្គលជាព្រាហ្មណ៍​ព្រោះជាតិ ឯបុគ្គល​ខូចកាច មិនមែនព្រោះជាតិទេ បុគ្គលដែលជាព្រាហ្មណ៍ ក៏​មិន​មែន​ព្រោះជាតិដែរ បុគ្គលដែលខូចកាចព្រោះកម្ម គឺការងារ​ដែល​ធ្វើ​​ក្នុង​បច្ចុប្បន្ន បុគ្គល​ដែល​ជាព្រាហ្មណ៍ក៏ព្រោះកម្ម ជា​អ្នក​​​​​ស្រែ​ក៏​ព្រោះកម្ម ជាសិល្បៈក៏​ព្រោះកម្ម ជាពាណិជ​ក៏ព្រោះ​កម្ម ជាអ្នកបម្រើគេក៏ព្រោះកម្ម ទោះបីជាចោរក៏ព្រោះកម្ម ជា​ទាហាន​ក៏ព្រោះកម្ម ជាអ្នកបូជាក៏ព្រោះកម្ម ជាព្រះរាជា​ក៏ព្រោះកម្ម អ្នកប្រាជ្ញាទាំងឡាយ អ្នកឃើញច្បាស់នូវធម៌​ជាបច្ច័យអាស្រ័យកើតត ៗ គ្នា អ្នកឈ្លាសក្នុងវិបាករបស់កម្ម តែង​​ឃើញ​​កម្មនេះ តាមសេចក្តីពិតយ៉ាងនេះថា លោកតែង​ប្រព្រឹត្ត​​ទៅ​តាមកម្ម ប្រជាជនតែងប្រព្រឹត្តទៅតាមកម្ម សត្វ​ទាំងឡាយ ដែលជាប់នៅក្នុងកម្ម ទើបប្រព្រឹត្តទៅបាន ដូច​ជារទេះ​​​ដែលមានភ្លៅ ទើបបរទៅបាន បុគ្គលដែល​ជា​ព្រាហ្មណ៍​​​​ព្រោះកម្ម ៤ យ៉ាងនេះ គឺ តបៈ ១ ព្រហ្មចរិយៈ ១ សំយមៈ ១ ទមៈ ១ កម្ម ៤ យ៉ាង ដ៏ ប្រសើរបំផុតនេះ ជាគុណរបស់ព្រហ្មទាំងឡាយ សប្បុរសដែល​បរិបូរណ៌​ដោយ​វិជ្ជា ៣ មានភពថ្មីអស់ហើយ ម្នាលវាសេដ្ឋៈ អ្នកចូរដឹង​យ៉ាង​នេះ​ថា អ្នកនោះ​ហៅថា​ព្រហ្មក៏បាន ហៅថាឥន្ទក៏បាន សម្រាប់​ពួក​បណ្ឌិតជាអ្នកដឹង ។</p>
        <p><a class='ref km' id='km១២៥' href='#km១២៥'>១២៥</a> លុះព្រះមានព្រះភាគ ទ្រង់ត្រាស់យ៉ាងនេះហើយ វាសេដ្ឋ-​មាណព នឹងភារទា្វជមាណព បានក្រាបទូលព្រះមានព្រះភាគ ដូច្នេះថា បពិត្រព្រះគោតមដ៏ចម្រើន ពីរោះណាស់ បពិត្រព្រះគោតម​ដ៏ចម្រើន ​ពីរោះ​ណាស់ បពិត្រព្រះគោតមដ៏ចម្រើន ធម៌ដែលព្រះអង្គ​សម្តែងហើយ ដោយ​អនេកបរិយាយនេះ ដូចគេផ្ងាររបស់ដែលផ្កាប់ចុះ ឬដូច​ជាគេបើកបង្ហាញ​របស់ដែលបិទបាំង ពុំនោះ​ដូច​គេ​ប្រាប់​ផ្លូវ​ដល់​អ្នក​វង្វេង​​ទិស ពុំនោះសោត ដូចគេកាន់ប្រទីប​ទ្រោល​បំភ្លឺក្នុង​ទីងងឹត​ដោយ​គិត​ថា មនុស្សមាន​ចក្ខុមើល​ឃើញរូប​ទាំងឡាយបាន យើងខ្ញុំទាំងឡាយនេះ សូម​ដល់​ព្រះគោតមដ៏​ចម្រើនផង ព្រះធម៌​ផង ព្រះភិក្ខុសង្ឈផង ជាទីពឹង​ទី​រលឹក ចាប់ដើមតាំង​ពី​ថ្ងៃ​នេះ​​ទៅ សូមព្រះ​គោតម​ដ៏​ចម្រើ​ន ចាំ​ទុកនូវយើង​ខ្ញុំ​ទាំងឡាយ ថាជា​ឧបាសក ដល់នូវសរណៈ ស្មើរដោយជីវិត ។</p>
        <p>ចប់ វាសេដ្ឋសូត្រ ទី ៨</p>
        <footer>
            <p>Copyright and other metadata goes here.</p>
        </footer>
    </article>
</body>
</html>