<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn10.5' lang='km'>
        <header>
            <ul>
            </ul>
            <h1>សានុ​សូត្រ ទី ៥</h1>
        </header>
        <p><a class='ref km' id='km293' href='#km293'>២៩៣</a>សម័យ​មួយ ព្រះ​មាន​ព្រះ​ភាគ ទ្រង់​គង់​នៅ ក្នុង​វត្ត​ជេតពន របស់​អនាថបិណ្ឌិក​សេដ្ឋី ទៀប​ក្រុង​សាវត្ថី។ សម័យ​នោះ​ឯង យក្ស​បាន​ចាប់​សានុ​សាមណេរ ជា​បុត្ត​របស់​ឧបាសិកា​ម្នាក់។</p>
        <p><a class='ref km' id='km294' href='#km294'>២៩៤</a>គ្រា​នោះ​ឯង ឧបាសិកា​នោះ ខ្សឹកខ្សួល បាន​ពោល​គាថា​ទាំង​នេះ ក្នុង​វេលានោះ​ថា</p>
        <p>ខ្ញុំ​បាន​ឮ​ព្រះ​អរហន្ត​ទាំងឡាយ​ថា បុគ្គល​ទាំងឡាយ​ណា ​រក្សា​ឧបោសថ​ប្រកប​ដោយ​អង្គ ៨ ក្នុង​ថ្ងៃ​ទី ១៤ ថ្ងៃ​ទី ១៥ និង​ថ្ងៃ​ទី ៨ នៃ​បក្ស ទាំង​បារិហារិក​បក្ខ​ផង ឈ្មោះ​ថា​ប្រព្រឹត្ត​ព្រហ្មចរិយៈ ពួក​យក្ស មិន​យាយី​បុគ្គល​នោះ​ឡើយ ឥឡូវ​ថ្ងៃ​នេះ ខ្ញុំ​ឯង​ឃើញ​ពួក​យក្ស យាយី​សានុ​សាមណេរ។</p>
        <p><a class='ref km' id='km295' href='#km295'>២៩៥</a>យក្ស តប​ថា នាង​បាន​ឮ​ពាក្យ​ព្រះ​អរហន្ត​ទាំងឡាយ ដោយ​ប្រពៃ​ថា បុគ្គល​ទាំងឡាយ​ណា រក្សា​ឧបោសថ ប្រកប​ដោយ​អង្គ ៨ ក្នុង​ថ្ងៃ​ទី ១៤ ថ្ងៃ​ទី ១៥ និង​ថ្ងៃ​ទី ៨ នៃ​បក្ស ទាំង​បារិហារិក​បក្ខ​ផង ឈ្មោះ​ថា​ប្រព្រឹត្ត​ព្រហ្មចរិយៈ ពួក​យក្ស មិន​យាយី​បុគ្គល​ទាំង​នោះ​ទេ នាង​គប្បី​និយាយ​​ ប្រាប់​សានុ-​សាមណេរ ដែល​ភ្ញាក់​ឡើង​ថា នេះ​ជា​ពាក្យ​របស់​ពួក​យក្ស (ប្រាប់) ថា លោក​កុំ​ធ្វើ​អំពើ អាក្រក់​ក្នុង​ទី​ចំពោះ​មុខ ឬ​ទី​កំបាំង​មុខ​ឡើយ បើ​លោក​នឹង​ធ្វើ ឬ​កំពុង​ធ្វើ នូវ​អំពើ​លាមក លោក​ទុក​ជា​ហោះ​រត់​ទៅ ក៏​មិន​រួច​អំពី​សេចក្ដី​ទុក្ខ​ដែរ។</p>
        <p><a class='ref km' id='km296' href='#km296'>២៩៦</a>សានុ​សាមណេរ​ភ្ញាក់​ឡើង និយាយ​ថា ញោម​ពួក​ជន​តែង​យំ​រក​បុគ្គល ដែល​ស្លាប់​បាត់​ទៅ​ហើយ ឬ​បុគ្គល​ដែល​រស់​នៅ តែ​គេ​មិន​ឃើញ ញោម ញោម​ឃើញ​អាត្មា​នៅ​រស់​នៅ​ឡើយ ញោម ហេតុ​អ្វី​ក៏​ញោម​យំ​រក​អាត្មា។</p>
        <p><a class='ref km' id='km297' href='#km297'>២៩៧</a>ឧបាសិកា​តប​ថា លោក​កូន ជន​ទាំងឡាយ​តែង​យំ​រក​បុគ្គល ដែល​ស្លាប់​បាត់​ទៅ​ហើយ ឬ​បុគ្គល​ដែល​រស់​នៅ​តែ​គេ​មិន​ឃើញ ម្យ៉ាង​ទៀត បុគ្គល​ណា លះបង់​កាម​ទាំងឡាយ​ហើយ បែរ​ជា​ត្រឡប់​មក​រក​កាម ក្នុង​លោក​នេះ​វិញ លោក​កូន សូម្បី​តែ​បុគ្គល​នោះ ក៏​ពួក​ជន​យំ​រក​ដែរ ព្រោះ​ថា បុគ្គល​នោះ​រស់​នៅ​មែន តែ​ទុក​ដូច​ជា​មនុស្ស​ស្លាប់​ហើយ លោក​កូន ខ្ញុំ​បាន​ស្រង់​លោក អំពី​ផែះ​ក្ដៅ​គឺ​ឃរាវាស ហើយ​លោក​ចង់​ធ្លាក់​ទៅ ក្នុង​ផែះ​ក្ដៅ​វិញ លោក​កូន ខ្ញុំ​បាន​ស្រង់លោក ​អំពី​រណ្ដៅ​ហើយ លោក​ចង់​ធ្លាក់​ទៅ ក្នុង​រណ្ដៅ​វិញ លោក​ចូរ​ស្ទុះ​ចេញ​ទៅ សេចក្ដី​ចម្រើន​ចូរ​មាន​ដល់​លោក ខ្ញុំ​នឹង​ប្រាប់​ដល់​អ្នក​ណា​កើត លោក (ចេញ​អំពី​ឃរាវាស​ទៅ​បួស​ហើយ) ដូច​ជា​គ្រឿង​កណ្ឌៈ ដែល​គេ​នាំ​ចេញ​អំពី​ផ្ទះ​ភ្លើង​ឆេះ ហើយ​ចង់​ឆេះ (ក្នុង​ឃរាវាស) វិញ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>