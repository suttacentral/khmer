<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.15' lang='km'>
        <header>
            <ul>
            </ul>
            <h1>បរិនិព្វាន​សូត្រ ទី ៥</h1>
        </header>
        <p><a class='ref km' id='km99' href='#km99'>៩៩</a>សម័យ​មួយ ព្រះមានព្រះភាគ គង់​នៅ​ក្នុង​ចន្លោះ​ដើម​សាល​ព្រឹក្ស​​ទាំង​គូ ក្នុង​សាលវ័ន​របស់​ពួក​មល្ល​ក្សត្រិយ៍ ដែល​ជាទី​បត់​ចូល​ទៅ​ក្នុង​ក្រុង​​កុសិនារា ក្នុង​សម័យ​ជា​ទី​បរិនិព្វាន។ លំដាប់​នោះ ព្រះមានព្រះភាគ ទ្រង់​ត្រាស់​នឹង​ភិក្ខុ​ទាំងឡាយ​ថា ម្នាល​ភិក្ខុ​ទាំងឡាយ ក៏​ឥឡូវ​នេះ តថាគត​ប្រាប់​អ្នក​ទាំងឡាយ​ថា សង្ខារ​ទាំងឡាយ​មាន​សេចក្ដីសាបសូន្យ​ជា​ធម្មតា អ្នក​ទាំងឡាយ ចូរ​ញ៉ាំង​កិច្ច​ទាំងពួង​ឲ្យ​សំរេច​ដោយ​សេចក្ដី​មិន​ប្រហែស​ចុះ។ នេះ​ជា​បច្ឆិម​វាចា របស់​ព្រះ​តថាគត។</p>
        <p><a class='ref km' id='km100' href='#km100'>១០០</a>លំដាប់​នោះ ព្រះមានព្រះភាគ ទ្រង់​ចូល​បឋម​ជ្ឈាន ចេញ​អំពី​បឋម​ជ្ឈាន ចូល​ទុតិយ​ជ្ឈាន ចេញ​អំពី​ទុតិយ​ជ្ឈាន ចូល​តតិយ​ជ្ឈាន ចេញ​អំពី​​តតិយ​ជ្ឈាន ចូល​ចតុត្ថជ្ឈាន ចេញ​អំពី​ចតុត្ថជ្ឈាន ចូល​អាកាសាន-ញ្ចាយ​តនជ្ឈាន ចេញ​អំពី​អាកាសានញ្ចាយតនជ្ឈាន ចូល​វិញ្ញាណញ្ចាយ-​តនជ្ឈាន ចេញ​អំពី​វិញ្ញាណញ្ចាយតនជ្ឈាន ចូល​អាកិញ្ចញ្ញាយតនជ្ឈាន ចេញ​​​​​អំពី​អាកិញ្ចញ្ញាយតនជ្ឈាន ចូល​នេវសញ្ញានាសញ្ញាយតនជ្ឈាន ចេញ​អំពី​នេវសញ្ញានាសញ្ញាយតនជ្ឈាន ចូល​សញ្ញាវេទយិតនិរោធ ចេញ​អំពី​សញ្ញាវេទយិតនិរោធ ត្រឡប់​ចូល​នេវសញ្ញានាសញ្ញាយតនជ្ឈាន​វិញ ចេញ​អំពី​នេវសញ្ញានាសញ្ញាយតនជ្ឈាន ចូល​អាកិញ្ចញ្ញាយតនជ្ឈាន ចេញ​អំពី​អាកិញ្ចញ្ញាយតន​ជ្ឈាន ចូល​វិញ្ញាណញ្ចាយតន​ជ្ឈាន ចេញ​អំពី​វិញ្ញាណញ្ចាយ​តន​ជ្ឈាន ចូល​អាកាសានញ្ចាយតន​ជ្ឈាន ចេញ​អំពី​អាកាសនញ្ចាយតន​ជ្ឈាន ចូល​ចតុត្ថជ្ឈាន ចេញ​អំពី​ចតុត្ថជ្ឈាន ចូល​តតិយ​ជ្ឈាន ចេញ​អំពី​តតិយ​ជ្ឈាន ចូល​ទុតិយ​ជ្ឈាន ចេញ​អំពី​ទុតិយ​ជ្ឈាន ចូល​បឋម​ជ្ឈាន ចេញ​អំពី​បឋម​ជ្ឈាន ចូល​ទុតិយ​ជ្ឈាន ចេញ​អំពី​ទុតិយ​ជ្ឈាន ចូល​តតិយ​ជ្ឈាន ចេញ​អំពី​តតិយ​ជ្ឈាន ចូល​ចតុត្ថ​ជ្ឈាន ចេញ​អំពី​ចតុត្ថ​ជ្ឈាន ព្រះមានព្រះភាគ ទ្រង់​បរិនិព្វាន ក្នុង​ចន្លោះ។</p>
        <p><a class='ref km' id='km101' href='#km101'>១០១</a>កាល​ព្រះមានព្រះភាគ បរិនិព្វាន​ហើយ សហម្បតិ​ព្រហ្ម ពោល​គាថា​នេះ ដំណាលគ្នា​នឹង​ការ​បរិនិព្វាន​ថា</p>
        <p>ព្រះ​តថាគត ជា​សាស្ដា មាន​គុណ​ប្រាកដ​ដូច្នេះ មិន​មាន​បុគ្គល​ប្រៀបផ្ទឹម​បាន​ក្នុង​លោក ទ្រង់​ដល់​នូវ​កម្លាំង​នៃ​ញាណ ត្រាស់​ដឹង​ដោយ​ព្រះអង្គ​ឯង ទ្រង់​បរិនិព្វាន​ហើយ​ក្នុង​លោក​ណា ពួក​សត្វ​ទាំងអស់ នឹង​ដាក់​ចុះ​នូវ​រាងកាយ ក្នុង​លោក (នោះ) មិន​ខាន​ឡើយ។</p>
        <p><a class='ref km' id='km102' href='#km102'>១០២</a>កាល​ព្រះមានព្រះភាគ បរិនិព្វាន​ហើយ សក្កៈ​ជា​ធំ​ជាង​ទេវតា​ទាំងឡាយ ពោល​គាថា​នេះ ដំណាលគ្នា​នឹង​ការ​បរិនិព្វាន​ថា</p>
        <p>សង្ខារ​ទាំងឡាយ មិន​ទៀង​ទេ​ហ្ន៎ មាន​ការ​កើត​ឡើង​និង​ការ​សូន្យ​ទៅ​វិញ​ជា​ធម្មតា លុះ​កើត​ឡើង​ហើយ​ក៏​រលត់​ទៅ​វិញ ការ​រម្ងាប់​នូវ​សង្ខារ​ទាំង​នោះ​បាន ទើប​នាំមក​នូវ​សេចក្ដី​សុខ។</p>
        <p><a class='ref km' id='km103' href='#km103'>១០៣</a>កាល​ព្រះមានព្រះភាគ បរិនិព្វាន​ហើយ ព្រះ​អានន្ទ​មាន​អាយុ ពោល​គាថា​នេះ ដំណាលគ្នា​នឹង​ការ​បរិនិព្វាន​ថា</p>
        <p>កាលដែល​ព្រះសម្ពុទ្ធ ប្រកប​ដោយ​ហេតុ​ដ៏​ប្រសើរ​គ្រប់យ៉ាង ទ្រង់​បរិនិព្វាន​ហើយ សេចក្ដី​ខ្លាច​នោះ សេចក្ដី​ព្រឺរោម​នោះ ក៏​តែង​កើត​មាន​ប្រាកដ។</p>
        <p><a class='ref km' id='km104' href='#km104'>១០៤</a>កាល​ព្រះមានព្រះភាគ បរិនិព្វាន​ហើយ ព្រះ​អនុរុទ្ធ​មាន​អាយុ ក៏​ពោល​គាថា​ទាំងនេះ ដំណាលគ្នា​នឹង​ការ​បរិនិព្វាន​ថា</p>
        <p>ខ្យល់​អស្សាសៈ​និង​បស្សាសៈ របស់​ព្រះសម្ពុទ្ធ ដែល​មាន​ព្រះហឫទ័យ​ខ្ជាប់ខ្ជួន​នឹងធឹង មិន​មាន​ទេ ព្រះសម្ពុទ្ធ ទ្រង់​មិន​ញាប់ញ័រ​ដោយ​តណ្ហា​ទេ ទ្រង់​ប្រារព្ធ​សេចក្ដី​ស្ងប់ គឺ​អនុបាទិសេស​និព្វាន ទ្រង់​មាន​បញ្ញា​ចក្ខុ បរិនិព្វាន​ហើយ ទ្រង់​អត់​សង្កត់​នូវ​វេទនា ដោយ​ព្រះហឫទ័យ​មិន​បាន​រួញរា មាន​ព្រះហឫទ័យ​រួច​ស្រឡះ ដូចជា​ប្រទីប​រលត់​ហើយ។</p>
        <p>ចប់ ព្រហ្ម​បញ្ចកៈ។</p>
        <p>ឧទ្ទាន​នៃ​ព្រហ្មបព្ចាកៈ​នោះ គឺ</p>
        <p>សនង្កុមារ​ព្រហ្ម​សូត្រ ១ ទេវទត្ត​សូត្រ ១ អន្ធកវិន្ទ​សូត្រ ១ អរុណវតី​សូត្រ ១ និង​បរិនិព្វាន​សូត្រ ១ នេះ​ឈ្មោះ​ថា ព្រហ្ម​បពា្ចកៈ ដែល​ព្រះមានព្រះភាគ សម្តែង​ហើយ។</p>
        <p>ឧទ្ទាន​ក្នុង​ព្រហ្ម​សំយុត្ត​នោះ គឺ</p>
        <p>ព្រហ្មាយាចន​សូត្រ ១ គាវរ​សូត្រ ១ ព្រហ្មទេវ​សូត្រ ១ ពកព្រហ្ម​សូត្រ ១ ព្រហ្ម​ដទៃ​ទៀត ក្នុង​អបរា​ទិដិ្ឋ​សូត្រ ១ រឿង​ព្រហ្មលោក​ក្នុង​បមាទ​សូត្រ ១ បឋម​កោកាលិក​សូត្រ ១ អាឡវិកៈ (តិស្សកៈ) សូត្រ ១ តុទុ​ព្រហ្ម​សូត្រ ១ កោកាលិក​ភិក្ខុ​សូត្រ ១ សនង្កុមារ​សូត្រ ១ ទេវទត្តសូត្រ ១ អន្ធកវិន្ទ​សូត្រ ១ អរុណវតី​សូត្រ ១ បរិនិព្វាន​សូត្រ ១ ត្រូវជា ១៥ លំដាប់​បាលី ដែល​មាន​មក ប្រាកដ​ដូច្នេះ​ឯង។</p>
        <p>ចប់ ព្រហ្ម​សំយុត្ត។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>