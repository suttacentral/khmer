<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn9.14' lang='km'>
        <header>
            <ul>
            </ul>
            <h1>បទុមបុប្ជ​សូត្រ ទី ១៤</h1>
        </header>
        <p><a class='ref km' id='km២៧៤' href='#km២៧៤'>២៧៤</a>សម័យ​មួយ ភិក្ខុ​មួយ​រូប នៅ​ក្នុង​ដង​ព្រៃ​មួយ ក្នុង​ដែន​កោសល។ ក៏​សម័យ​នោះ​ឯង ភិក្ខុ​នោះ​ត្រឡប់​មក​ពី​បិណ្ឌបាត (ធ្វើ​ភត្ត​កិច្ច​ស្រេច) ក្នុង​វេលា​ក្រោយ​ភត្ត ក៏​ចុះ​កាន់​ស្រះ​បោក្ខរណី ហើយ​ហិត​ផ្កាឈូក។</p>
        <p><a class='ref km' id='km២៧៥' href='#km២៧៥'>២៧៥</a>គ្រា​នោះ​ឯង ទេវតា​ដែល​នៅ​អាស្រ័យ ក្នុង​ដង​ព្រៃ​នោះ ជា​អ្នក​អនុគ្រោះ ប្រាថ្នា​នូវ​ប្រយោជន៍​ដល់​ភិក្ខុ​នោះ ចង់​ធ្វើ​ភិក្ខុ​នោះ​ឲ្យ​សង្វេគ ទើប​ចូល​ទៅ​រក​ភិក្ខុ​នោះ លុះ​ចូល​ទៅ​ដល់​ហើយ ក៏​ពោល​គាថា​នឹង​ភិក្ខុ​នោះ​ថា</p>
        <p>លោក​ហិត​ផ្កា ដែល​កើត​ក្នុង​ទឹក​នុ៎ះ ដែល​គេ​មិន​បាន​ឲ្យ បពិត្រ​លោក​អ្នក​និរទុក្ខ ការ​ហិត​នុ៎ះ ជា​អង្គ​មួយ​នៃ​ការ​លួច លោក​ឈ្មោះ​ថា​ជា​អ្នក​លួច​ក្លិន។</p>
        <p><a class='ref km' id='km២៧៦' href='#km២៧៦'>២៧៦</a>ភិក្ខុ​នោះ តប​ថា អាត្មា​មិន​បាន​នាំ​ទៅ មិន​បាន​កាច់​ទេ គ្រាន់​តែ​ហិត​ផ្កា​ដែល​កើត​ក្នុង​ទឹក អំពី​ចម្ងាយ​ទេតើ ចុះ​ហេតុ​ដូចម្ដេច បាន​ជា​អ្នក​និយាយ​ថា អាត្មា​លួច​ក្លិន ចុះ​បុរស​ដែល​មាន​អំពើ​ផ្ដេសផ្ដាស ជីក​គាស់​ក្រអៅ​ឈូក កាច់​ផ្កា​ឈូក​យ៉ាង​នេះ ហេតុអ្វី ក៏​អ្នក​មិន​ថា​ឲ្យ​បុរស​នុ៎ះ​ផង។</p>
        <p><a class='ref km' id='km២៧៧' href='#km២៧៧'>២៧៧</a>ទេវតា តប​ថា បុរស​ដែល​ល្មោភ​ផ្ដេសផ្ដាស ជា​អ្នក​ប្រឡាក់ (ដោយ​រាគា​ទិកិ្កលេស) ហួស​កំណត់ ពាក្យ​របស់​ខ្ញុំ​មិន​មាន ក្នុង​បុរស​នោះ​ទេ ខ្ញុំ​គួរ​និយាយ​តែ​នឹង​លោក​ម្នាក់​ហ្នឹង (ព្រោះ) សត្វ​ដែល​ឥត​មាន​ទី​ទួល​ពោល​គឺ​កិលេស ជា​អ្នក​ស្វែងរក​សេចក្ដី​ស្អាត អស់​កាល​ជានិច្ច សូម្បី​មាន​បាប​ប៉ុន​ចុង​សក់ ក៏​ប្រាកដ​ដូចជា​ប៉ុន​មេឃ។</p>
        <p><a class='ref km' id='km២៧៨' href='#km២៧៨'>២៧៨</a>ភិក្ខុ​នោះ​តប​ថា ម្នាល​ទេវតា អ្នក​ស្គាល់​អាត្មា​មែន អ្នក​អនុគ្រោះ​អាត្មា​មែន ម្នាល​ទេវតា កាលណា​បើ​អ្នក​ឃើញ​អាត្មា​ធ្វើ​ដូច្នេះ អ្នក​គប្បី​និយាយ​ឲ្យ​អាត្មា​ទៀត​ចុះ។</p>
        <p><a class='ref km' id='km២៧៩' href='#km២៧៩'>២៧៩</a>ទេវតា តប​ថា ខ្ញុំ​មិន​បាន​ចិញ្ចឹម​លោក​ទេ មិន​មែន​គ្រាន់បើ​ជាង​លោក​ទេ លោក​គប្បី​ទៅ​កាន់​សុគតិ​ដោយ​កម្ម​ណា បពិត្រ​ភិក្ខុ លោក​ត្រូវ​ដឹង​កម្ម​នោះ​ខ្លួន​លោក​ចុះ។</p>
        <p>គ្រា​នោះ​ឯង ភិក្ខុ​នោះ លុះ​ទេវតា​នោះ ធ្វើឲ្យ​សង្វេគ​ហើយ ក៏​ដល់​នូវ​សេចក្ដី​សង្វេគ។</p>
        <p>ចប់ វន​សំយុត្ត។</p>
        <p>ឧទ្ទាន​នៃ​វន​សំយុត្ត​នោះ ដូច្នេះ​គឺ</p>
        <p>វិវេក​សូត្រ ១ ឧបដ្ឋាន​សូត្រ ១ កស្សប​គោត្ត​សូត្រ ១ សម្ពហុល​សូត្រ ១ អានន្ទ​សូត្រ ១ អនុរុទ្ធ​សូត្រ ១ នាគទត្ត​សូត្រ ១ កុល​ឃរណី​សូត្រ ១ វជ្ជី​បុត្ត​សូត្រ​ក្នុង​ក្រុង​វេសាលី ១ សជ្ឈាយ​សូត្រ ១ អយោនិសោមនិការ​សូត្រ ១ មជ្ឈនិ្តកកាល​សូត្រ ១ បាកតិន្ទ្រិយ​សូត្រ ១ ជា ១៤ នឹង​បទុមបុប្ជ​សូត្រ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>