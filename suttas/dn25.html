<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn25' lang='km'>
        <header>
            <ul>
            </ul>
            <h1>ឧទុម្ពរិកសូត្រទី ២</h1>
        </header>
        <p><a class='ref km' id='km18' href='#km18'>១៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ គង់នៅលើភ្នំគិជ្ឈកូដ ទៀបក្រុងរាជគ្រឹះ ។ ក៏សម័យនោះឯង បរិព្វាជក ឈ្មោះនិគ្រោធ នៅអាស្រ័យក្នុងបរិព្វាជកការាម ជារបស់នាងទេវីឈ្មោះ ឧទុម្ពរិកា ជាមួយនឹងបរិព្វាជក បរិស័ទជាច្រើនប្រមាណ ៣០០០ នាក់ ។ គ្រានោះឯង គហបតីឈ្មោះសន្ធាន បានចេញអំពីក្រុងរាជគ្រឹះ ដើម្បីគាល់ ព្រះមានព្រះភាគ ក្នុងវេលាថ្ងៃជ្រេពីត្រង់ ។ គ្រានោះ សន្ធានគហបតី មាន សេចក្តីត្រិះរិះដូច្នេះថា កាលនេះជាកាលមិនគួរនឹងទៅគាល់ ព្រះមាន ព្រះភាគនៅឡើយ (ព្រោះថា) ព្រះមានព្រះភាគ ទ្រង់កំពុងសម្ងំនៅ ទាំង​មិនមែន​ជាសម័យ ដើម្បីជួបភិក្ខុទាំងឡាយ ដែលជាអ្នកចម្រើនចិត្ត ព្រោះ ពួកភិក្ខុជា អ្នកចម្រើនចិត្តក៏កំពុងនៅសម្ងំដែរ បើដូច្នោះគួរតែអាត្មាអញ ចូលទៅរកនិគ្រោធបរិព្វាជក ឯបរិព្វាជការាម របស់ព្រះនាងឧទុម្ពរិកាទេវី (សិនចុះ) ។ ទើបសន្ធានគហបតី ចូលទៅរកនិគ្រោធបរិព្វាជក ឯបរិព្វាជ-ការាម របស់នាងឧទុម្ពរិកាទេវី ។</p>
        <p><a class='ref km' id='km19' href='#km19'>១៩</a>សម័យនោះឯង និគ្រោធបរិព្វាជក កំពុងអង្គុយជាមួយនឹង បរិព្វាជកបរិស័ទជាច្រើន ដែលកំពុងគឹកកងរំពង មានសំឡេងហ៊ោសំឡេង ខ្លាំង និយាយតិច្ឆានកថា មានប្រការផ្សេងៗ គឺនិយាយអំពីស្តេច និយាយ អំពីចោរ និយាយអំពីមហាមាត្យ​ និយាយអំពីសេនា និយាយអំពីភ័យ និយាយអំពីចម្បាំង និយាយអំពីបាយ និយាយអំពីទឹក និយាយអំពីសំពត់ និយាយអំពីទីដេក និយាយអំពីកម្រងផ្កា និយាយអំពីគ្រឿងក្រអូប និយាយអំពីញាតិ និយាយអំពីយាន និយាយអំពីស្រុក និយាយអំពីនិគម និយាយអំពី ជនបទ និយាយអំពីក្រុង និយាយអំពីស្ត្រី និយាយអំពីបុរស និយាយអំពីការផឹកសុរា និយាយអំពីច្រកល្ហក និយាយអំពីកំពង់ទឹក និយាយអំពីបុព្វប្រេត និយាយអំពីរឿងផ្សេង ៗ ដែលឥតប្រយោជន៍ និយាយរឿងលោក (និយាយរឿងក្អែកសកុកក្រហមជាដើម) និយាយអំពី សមុទ្រ និយាយអំពីសេចក្តីចម្រើន និងសេចក្តីសាបសូន្យ ដែលជាហេតុ ឥត ប្រយោជន៍ថាដូច្នេះខ្លះដូច្នោះខ្លះ ។ និគ្រោធបរិព្វាជកបានឃើញសន្ធាន-គហបតី កំពុងតែដើរមកពីចម្ងាយ ក៏ហាមបរិស័ទរបស់ខ្លួនថា ពួកអ្នកដ៏ ចម្រើនចូរមានសំឡេងតិចៗ ពួកអ្នកដ៏ចម្រើនកុំនិយាយគ្នាឡើយ នេះជា សាវ័ករបស់ព្រះសមណគោតម ឈ្មោះសន្ធានគហបតីកំពុងដើរមក មួយ ទៀត ពួកគ្រហស្ថជាសាវ័ករបស់ព្រះសមណគោតម ជាមនុស្សមានសម្លៀក បំពាក់ស នៅអាស្រ័យក្នុងក្រុងរាជគ្រឹះ សន្ធានគហបតី នេះក៏ជាសាវ័ក ១ ក្នុងពួកសាវ័កទាំងនោះដែរ ពួកលោកមានអាយុ សុទ្ធតែត្រូវការ មនុស្សមាន សំឡេងតិច សរសើរតែមនុស្សមានសំឡេងតិច ៗ ធ្វើម្តេចឲ្យគេដឹងនូវ បរិស័ទ ដែលមានសំឡេងតិច ហើយសម្គាល់នូវទីដែលគេត្រូវចូលមករក ។ កាលបើ និគ្រោធបរិព្វាជកនិយាយយ៉ាងនេះហើយ ពួកបរិព្វាជកទាំងនោះ ក៏នាំគ្នានៅស្ងៀម ។</p>
        <p><a class='ref km' id='km20' href='#km20'>២០</a>លំដាប់នោះ សន្ធានគហបតី បានចូលទៅរកនិគ្រោធបរិព្វាជក លុះចូល ទៅដល់ហើយ ក៏បានរាក់ទាក់ជាមួយនឹងនិគ្រោធបរិព្វាជក បញ្ចប់ ពាក្យដែលគួររីករាយ និងពាក្យដែលគួររលឹកហើយ ក៏អង្គុយក្នុងទីសមគួរ ។ លុះសន្ធានគហបតីអង្គុយក្នុង ទីសមគួរហើយ បាននិយាយពាក្យនេះទៅ នឹងនិគ្រោធបរិព្វាជកថា លោកដ៏ចម្រើនទាំងឡាយ ពួកបរិព្វាជកជា អន្យតិរ្ថិយនេះ ជួបជុំសមាគមគ្នាហើយ តែងមានសំឡេងហ៊ោ សំឡេងខ្លាំង ប្រកបតិរច្ឆានកថាច្រើនយ៉ាង គឺនិយាយអំពីស្តេច និយាយពីចោរ ។ បេ ។ និយាយពីសេចក្តីចម្រើននិងសេចក្តីសាបសូន្យ ដែលជាហេតុឥតប្រយោជន៍ ថា ដូច្នេះខ្លះ ដូច្នោះខ្លះ ឯព្រះមានព្រះភាគ ព្រះអង្គនោះ ដោយឡែក គឺ ទ្រង់សេព សេនាសនៈដ៏ស្ងាត់ តាំងនៅក្នុងព្រៃស្រោង ជាសេនាសនៈ មានសំឡេងសន្ធឹកគឹក កងតិច ប្រាសចាកពាក្យសម្តីរបស់អ្នកផង សមគួរ ដល់ការស្ងប់ស្ងាត់របស់មនុស្ស គួរដល់ការលាក់ខ្លួនពួនអាត្មាបាន ។ កាល បើសន្ធានគហបតី និយាយយ៉ាងនេះហើយ និគ្រោធបរិព្វាជកក៏និយាយ ពាក្យនេះ ទៅនឹងសន្ធានគហបតីថា នែគហបតី ដូចជាយើងរិះគន់ អ្នកឯង ត្រូវដឹងថា ព្រះសមណគោតមចរចាជាមួយនឹងអ្នកណា បានប្រទះសាកច្ឆា ជាមួយនឹងអ្នកណា ល្បងនូវភាពវាងវៃដោយប្រាជ្ញាជាមួយនឹងអ្នកណា (ដូច ម្តេចបាន) ព្រោះប្រាជ្ញា របស់ព្រះសមណគោតម បាត់វិនាសក្នុងផ្ទះស្ងាត់ អស់ទៅហើយ ព្រះសមណគោតម ជាបុគ្គលមិនហ៊ានចុះកាន់បរិស័ទ មិន អាចធ្វើការចរចានឹងអ្នកដទៃបានទេ បានជាលោកតែងអាស្រ័យនៅតែក្នុង សេនាសនៈដ៏ស្ងាត់ប៉ុណ្ណោះ ដូចមេគោខ្វាក់ភ្នែកម្ខាង តែងត្រាច់ទៅតែក្នុង ទីជុំវិញ គប់រកតែទីស្ងាត់ប៉ុណ្ណោះ ដូចម្តេចមិញ ប្រាជ្ញារបស់ព្រះសមណ-គោតម ក៏វិនាសបាត់ទៅក្នុងផ្ទះស្ងាត់ហើយ ព្រះសមណគោតម មិនហ៊ាន ចូលមកកាន់បរិស័ទ មិនគួរនឹងនិយាយសំណេះសំណាលបានទេ លោក តែងអាស្រ័យនៅតែក្នុងសេនាសនៈដ៏ស្ងាត់ដូច្នោះឯង នែអ្នកគហបតី ល្បង មើលចុះ បើព្រះសមណគោតម គប្បីមករកបរិស័ទនេះ ពួកយើងគួរសាក សួរលោកមួយប្រស្នា ល្បងមើលដែរ ពួកយើងត្រូវចាប់បង្វិលព្រះសមណ-គោតមនោះ ឲ្យដូចជាគេចាប់ បង្វិលឆ្នាំងទទេ (មិនខាន) ។</p>
        <p><a class='ref km' id='km21' href='#km21'>២១</a>ព្រះមានព្រះភាគទ្រង់ជ្រាបនូវពាក្យឆ្លើយឆ្លងនេះ របស់សន្ធាន-គហបតីនិងនិគ្រោធបរិព្វាជក ដោយសោតធាតុ ដូចជាទិព្វដ៏បរិសុទ្ធ កន្លង បង់នូវសោតធាតុរបស់ មនុស្សសាមញ្ញ ។ លំដាប់នោះ ព្រះមានព្រះភាគ ស្តេចចុះអំពីភ្នំគិជ្ឈកូដ ហើយចូលទៅ ឯមោរនិវាបស្ថាន (កន្លែងសម្រាប់ឲ្យ ចំណីដល់សត្វក្ងោក) ក្បែរឆ្នេរស្រះ ឈ្មោះ សុមាគធា លុះចូលទៅជិតហើយ ក៏ទ្រង់ចង្រ្កមក្នុងទីវាលទៀបមោរនិវាបស្ថានក្បែរឆ្នេរស្រះឈ្មោះសុមាគធា ។ លុះនិគ្រោធបរិព្វាជក បានឃើញព្រះមានព្រះភាគ ទ្រង់ចង្រ្កមក្នុងទីវាលជិត មោរនិវាបស្ថាន ទៀបឆ្នេរស្រះសុមាគធាហើយ ក៏បញ្ឈប់បរិស័ទរបស់ខ្លួន ថា សូមអ្នកដ៏ចម្រើនទាំងឡាយ មានសំឡេងតិច ៗ សូមអ្នកទាំងឡាយ កុំ ជជែកគ្នាឡើយ នេះព្រះសមណគោតម កំពុងចង្រ្កមក្នុងទីវាលជិតមោរ-និវាបស្ថាន ក្បែរឆ្នេរស្រះសុមាគធា ដ្បិតលោកមានអាយុនោះ ត្រូវការតែ បុគ្គលមានសំឡេងតិច ៗ សរសើរតែមនុស្សមានសំឡេងតិច ៗ ធ្វើដូចម្តេច ឲ្យលោកជ្រាបថា បរិស័ទមានសំឡេង តិចហើយ គប្បីសម្គាល់នូវកិច្ចដែល លោកគួរចូលមករក (យើង) បើព្រះសមណគោតម គប្បីមករកបរិស័ទនេះ (មែន) ពួកយើងត្រូវសួរប្រស្នានេះនឹងលោកថា បពិត្រព្រះអង្គដ៏ចម្រើន ព្រះ មានព្រះភាគ ទ្រង់ទន្មានពួកសាវ័កដោយធម៌ណា ពួកសាវ័កដែល ព្រះមាន ព្រះភាគទ្រង់ទូន្មានដោយធម៌ណាហើយ ដល់នូវសេចក្តីត្រេកអរ បាន បំពេញអរិយមគ្គ ជាព្រហ្មចរិយធម៌ដើម ជាធម៌ឲ្យកើតនិស្ស័យដ៏ឧត្តម ធម៌ របស់ព្រះមានព្រះភាគនោះ តើឈ្មោះដូចម្តេច ។ កាលបើនិគ្រោធបរិព្វាជក និយាយ យ៉ាងនេះហើយ បរិព្វាជកទាំងនោះ ក៏នាំគ្នានៅស្ងៀម ។</p>
        <p><a class='ref km' id='km22' href='#km22'>២២</a>លំដាប់នោះ ព្រះមានព្រះភាគ ទ្រង់ពុទ្ធដំណើរចូលទៅត្រង់ កន្លែងដែល និគ្រោធបរិព្វាជកនៅ ។ ទើបនិគ្រោធបរិព្វាជក ក្រាបទូល សេចក្តីនេះនឹង ព្រះមានព្រះភាគថា បពិត្រព្រះអង្គដ៏ចម្រើន សូមព្រះមាន ព្រះភាគ ស្តេចចូលមក បពិត្រព្រះអង្គដ៏ចម្រើន ព្រះអង្គស្តេចមកប្រពៃ ហើយ បពិត្រព្រះអង្គដ៏ចម្រើន ព្រះអង្គបានធ្វើបរិយាយនេះ ដើម្បីមកក្នុង ទីនេះយូរយាណាស់ហើយ សូមព្រះអង្គស្តេចគង់ចុះ បពិត្រព្រះអង្គដ៏ ចម្រើន នេះអាសនៈដែលខ្ញុំព្រះអង្គ បានក្រាលទុកស្រេចហើយ ។ ព្រះមាន ព្រះភាគ ស្តេចគង់លើអាសនៈ ដែលគេក្រាលទុកស្រេចហើយ ។ ចំណែកឯ និគ្រោធបរិព្វាជក ក៏កាន់យកអាសនៈទាបមួយ ហើយអង្គុយក្នុងទីសមគួរ ។ ព្រះមានព្រះភាគ បានត្រាស់សួរសេចក្តីនេះនឹងនិគ្រោធបរិព្វាជក ដែល អង្គុយក្នុងទីសមគួរ យ៉ាងនេះថា ម្នាលនិគ្រោធ អម្បាញ់មិញនេះ អ្នកអង្គុយ ប្រជុំគ្នានិយាយរឿងអ្វី សម្តីដូចម្តេច ដែលពួកអ្នកឈប់បង្អង់ទាំងពាក់ កណ្តាល ។ កាលបើព្រះមានព្រះភាគ ត្រាស់សួរយ៉ាងនេះហើយ និគ្រោធ-បរិព្វាជក ក្រាបទូលសេចក្តីនេះ នឹងព្រះមានព្រះភាគថា បពិត្រព្រះអង្គដ៏ ចម្រើន ពួកខ្ញុំព្រះអង្គក្នុងទីនេះ បានឃើញព្រះមានព្រះភាគ ស្តេចកំពុង ចង្រ្កមក្នុងទីវាល ទៀបមោរនិវាបស្ថាន ក្បែរឆ្នេរស្រះសុមាគធា លុះឃើញ ហើយ បាននាំគ្នានិយាយយ៉ាងនេះថា បើព្រះសមណគោតម គប្បីមករក បរិស័ទនេះ (មែន) ពួកយើងត្រូវសួរប្រស្នានេះចំពោះព្រះអង្គថា បពិត្រ ព្រះអង្គដ៏ចម្រើន ព្រះមានព្រះភាគ ទ្រង់ទូន្មានពួកសាវ័កដោយធម៌ណា ពួកសាវ័ក ដែលព្រះមានព្រះភាគ ទ្រង់ទូន្មានដោយធម៌ណាហើយ ដល់នូវ សេចក្តីត្រេកអរ បានបំពេញអរិយមគ្គ ជាព្រហ្មចរិយធម៌ដើម ដែលឲ្យកើត និស្ស័យដ៏ឧត្តម ធម៌របស់ព្រះមានព្រះភាគនោះ តើឈ្មោះដូចម្តេច បពិត្រ ព្រះអង្គដ៏ចម្រើន សម្តីនេះឯង ដែលពួកខ្ញុំព្រះអង្គឈប់បង្អង់ទាំងពាក់ កណ្តាល ក៏ទទួលព្រះមានព្រះភាគស្តេចមកដល់ ។ ព្រះមានព្រះភាគត្រាស់ ថា ម្នាលនិគ្រោធ តថាគតទូន្មានពួកសាវ័កដោយធម៌ណា ពួកសាវ័កដែល តថាគតទូន្មានហើយ ដោយធម៌ណា ដល់នូវសេចក្តីគាប់ចិត្ត បានបំពេញ អរិយមគ្គ ជាព្រហ្មចរិយធម៌ដើម ដែលឲ្យកើតនិស្ស័យដ៏ឧត្តម អ្នកឯងដែល មានទិដ្ឋិ ដោយឡែក មានសេចក្តីពេញចិត្តដោយឡែក មានសេចក្តីគាប់ចិត្ត ដោយឡែក មិនងាយ នឹងដឹងធម៌នោះទេ វៀរលែងតែអ្នកមានព្យាយាមជា គ្រឿងប្រកបខ្លាំង វៀរលែងតែ អ្នកបានរៀនក្នុងសម្នាក់អាចារ្យ (នោះទើប បានដឹង) ម្នាលនិគ្រោធ អញ្ជើញអ្នកសួរ ប្រស្នាក្នុងការខ្ពើមបាប ជា អាចរិយវាទរបស់ខ្លួននឹងតថាគតថា បពិត្រព្រះអង្គដ៏ចម្រើន ការខ្ពើមបាប ដោយសេចក្តីព្យាយាម ជាគ្រឿងដុតកិលេស ដូចម្តេចឈ្មោះថាបរិបូណ៌ ដូចម្តេចឈ្មោះថាមិនបរិបូណ៌ ។ កាលបើព្រះមានព្រះភាគ ត្រាស់យ៉ាងនេះ ហើយ ពួកបរិព្វាជកទាំងនោះ ក៏នាំគ្នាបន្លឺមានសំឡេងហ៊ោសំឡេងខ្លាំងថា នែអ្នកដ៏ចម្រើន គួរអស្ចារ្យណាស់តើ នែអ្នកដ៏ចម្រើន ហេតុមិនដែលមានហ្ន៎ ព្រះសមណគោតម ព្រះអង្គមានឫទ្ធិច្រើន មានអានុភាពខ្លាំង ព្រោះទ្រង់ បញ្ឈប់វាទៈរបស់ព្រះអង្គ ទ្រង់បណ្តោយឲ្យ អ្នកដទៃនិយាយវិញ ។</p>
        <p><a class='ref km' id='km23' href='#km23'>២៣</a>លំដាប់នោះឯង និគ្រោធបរិព្វាជក ធ្វើពួកបរិព្វាជកទាំងនោះ ឲ្យមាន សំឡេងតិចហើយ បានទូលស្នើសេចក្តីនេះនឹងព្រះមានព្រះភាគថា បពិត្រព្រះអង្គដ៏ចម្រើន ពួកខ្ញុំព្រះអង្គជាតបោជិគុច្ឆវាទ (អ្នកពោលប្រកាន់ ការខ្ពើមបាប ដោយព្យាយាម ជាគ្រឿងដុតកិលេស) ជាអ្នកមិនរួញរានឹង តបោជិគុច្ឆវត្ត បពិត្រព្រះអង្គដ៏ចម្រើន ការខ្ពើមបាបដោយព្យាយាមជា គ្រឿងដុតកិលេស ដូចម្តេចទើបឈ្មោះថា បរិបូណ៌ ដូចម្តេចទើបឈ្មោះថា មិនបរិបូណ៌ ។ ព្រះមានព្រះភាគត្រាស់ថា ម្នាលនិគ្រោធ មនុស្សបំពេញ ព្យាយាម ជាគ្រឿងដុតកិលេសក្នុងលោកនេះ ជាអ្នកអាក្រាតកាយ មាន មារយាទល្អលះបង់ហើយ ប្រកាន់ហត្ថាវលេខនបដិបត្តិ ជាអ្នកប្រកាន់វត្ត ដែលគេ និមន្តថា លោកដ៏ចម្រើន សូមចូលមកទទួលភត្តហើយមិនចូលមក ប្រកាន់វត្តដែល គេនិមន្តថា លោកដ៏ចម្រើន ចូររង់ចាំសិនហើយមិនរង់ចាំ មិនត្រេកអរនឹងភិក្ខាដែលគេ នាំមកមុនបំផុត មិនត្រេកអរនឹងភិក្ខាដែលគេ ធ្វើចំពោះខ្លួន មិនត្រេកអរនឹងការនិមន្ត មិនទទួលភិក្ខាដែលគេដួសឲ្យអំពី ឆ្នាំង មិនទទួលភិក្ខាដែលគេដួសឲ្យអំពីកញ្ជើ មិនទទួលភិក្ខា ដែលគេកន្លង ធរណីទ្វារនាំមក មិនទទួលភិក្ខាដែលគេកន្លងត្បាល់នាំមក មិនទទួលភិក្ខា ដែលគេកន្លងអង្រែនាំមក មិនទទួលភិក្ខា ដែលគេកន្លងកំណាត់ឈើ នាំមក មិនទទួលភិក្ខា របស់មនុស្សកំពុងបរិភោគពីរនាក់ មិនទទួលភិក្ខារបស់ស្ត្រី មានគភ៌ មិនទទួលភិក្ខា របស់ស្ត្រីកំពុងបំបៅកូន មិនទទួលភិក្ខារបស់ស្ត្រី ដែលកំពុងស្ទាបអង្អែលបុរស មិនទទួលភិក្ខារបស់បុគ្គល ដែលមិនមានគេ ដឹងនាំឲ្យធ្វើ មិនទទួលភិក្ខា ក្នុងទីដែលមានឆ្កែនៅចាំ មិនទទួលភិក្ខាក្នុងទី ដែលរុយកំពុងរោម មិនស៊ីត្រី មិនស៊ីសាច់ មិនផឹកសុរា មិនផឹកមេរ័យ មិន ផឹកទឹកថ្នាំត្រាំ ។ អចេលកៈនោះ ទទួលភិក្ខាចំពោះតែ​ក្នុងផ្ទះ ១ ឬញ៉ាំង អត្តភាពឲ្យប្រព្រឹត្តទៅ ដោយដុំបាយ ១ ពំនូតខ្លះ ទទួលភិក្ខាចំពោះ តែក្នុង ផ្ទះពីរ ញ៉ាំងអត្តភាពឲ្យប្រព្រឹត្តទៅ ដោយដុំបាយពីរពំនូតខ្លះ ទទួលភិក្ខា ចំពោះ តែក្នុងផ្ទះ ៧ ឬញ៉ាំងអត្តភាពឲ្យប្រព្រឹត្តទៅ ចំពោះតែក្នុងដុំបាយ ៧ ពំនូតខ្លះ ញ៉ាំងអត្តភាពឲ្យប្រព្រឹត្តទៅដោយភាជន៍ ១ ខ្លះ ញ៉ាំងអត្តភាពឲ្យ ប្រព្រឹត្តទៅដោយភាជន៍ ២ ខ្លះ ញ៉ាំងអត្តភាពឲ្យប្រព្រឹត្តទៅដោយភាជន៍ ៧ ខ្លះ បរិភោគអាហាររំលង ១ ថ្ងៃខ្លះ បរិភោគអាហាររំលង ២ ថ្ងៃខ្លះ បរិភោគ អាហាររំលង ៧​ ថ្ងៃខ្លះ អចេលកៈនោះប្រកបនូវព្យាយាម ក្នុងភត្តភោជន ដោយការផ្លាស់ប្តូរគ្នាកន្លះខែយ៉ាងនេះដូច្នេះ ។ អចេលកៈនោះ បរិភោគ តែអន្លក់ស្រស់ខ្លះ បរិភោគតែស្រងែខ្លះ បរិភោគតែស្គួយខ្លះ បរិភោគតែ ចំនៀរស្បែក ដែលគេចោលខ្លះ បរិភោគតែជ័រឬសារាយខ្លះ បរិភោគតែ កុណ្ឌកខ្លះ បរិភោគតែបាយក្តាំងដែលគេចោលខ្លះ បរិភោគតែម្សៅខ្លះ បរិភោគតែស្មៅខ្លះ បរិភោគតែអាចមន៍គោខ្លះ បរិភោគតែមើមនិងផ្លែ ក្នុង ព្រៃជាអាហារខ្លះ បរិភោគតែផ្លែឈើដែលជ្រុះខ្លះ ។ គេប្រើសំពត់សំបកធ្មៃ ខ្លះ ប្រើសំពត់ដែលគេត្បាញលាយគ្នាខ្លះ ប្រើសំពត់រុំសាកសពខ្លះ ប្រើ សំពត់បង្សុកូលខ្លះ ស្លៀកពាក់សំបកឈើខ្លះ ស្លៀកពាក់ស្បែកខ្លាខ្លះ ស្លៀក ពាក់ខ្លា ទាំងក្រចកខ្លះ ស្លៀកពាក់ស្បូវក្រងខ្លះ ស្លៀកពាក់សំពត់សំបក ក្រចៅខ្លះ ប្រើសំពត់ គេត្បាញដោយសំបកផ្លែឈើខ្លះ ប្រើសំពត់កម្ពលដែល គេត្បាញដោយសក់មនុស្សខ្លះ ប្រើសំពត់កម្ពលដែលគេត្បាញដោយសក់ កន្ទុយសេះខ្លះ ស្លៀកពាក់សំពត់ស្លាបមៀមខ្លះ ជាអ្នកដកសក់និងពុកមាត់ ប្រកបព្យាយាមក្នុងការដកសក់និងពុកមាត់ខ្លះ ជាអ្នក ឈរងើយហាមឃាត់ អាសនៈខ្លះ ជាអ្នកអង្គុយច្រហោង ប្រកបព្យាយាមក្នុងការអង្គុយច្រហោង ខ្លះ ជាអ្នកកាន់វត្តឈរដើរជាដើមលើបន្លា សម្រេចការដេកលើបន្លាខ្លះ សម្រេច​ការដេកលើបន្ទះក្តារខ្លះ សម្រេចការដេកលើផែនដីទួលខ្លះ ជាអ្នក ដេកផ្អៀងតែម្ខាងខ្លះ ជាអ្នកប្រឡាក់ខ្លួនដោយធូលី ឈរក្នុងទីវាល អង្គុយតែ លើអាសនៈមួយ ដែលខ្លួនបានមកយ៉ាងណាខ្លះ បរិភោគតែលាមក ប្រកប ព្យាយាមក្នុងការបរិភោគលាមកខ្លះ ជាអ្នកហាមឃាត់ទឹកត្រជាក់ ប្រកប ព្យាយាមក្នុងការហាមឃាត់ទឹកត្រជាក់ខ្លះ ប្រកបព្យាយាមក្នុងការចុះ​ត្រាំទឹក ក្នុងមួយថ្ងៃ ៣ ដងខ្លះ ។ ម្នាលនិគ្រោធ អ្នកសម្គាល់សេចក្តីនោះ ដូចម្តេច កាលបើហេតុយ៉ាងនេះមាន ការខ្ពើមបាបដោយ សេចក្តីព្យាយាមជាគ្រឿង ដុតកិលេស ឈ្មោះថា បរិបូណ៌ហើយ ឬមិនទាន់បរិបូណ៌ទេ ។ និគ្រោធ-បរិព្វាជក ក្រាបទូលថា បពិត្រព្រះអង្គដ៏ចម្រើន កាលបើហេតុយ៉ាងនេះមាន ការខ្ពើមបាបដោយ សេចក្តីព្យាយាម ជាគ្រឿងដុតកិលេស ឈ្មោះថា បរិបូណ៌ហើយ ដោយពិត មិនមែនមិន បរិបូណ៌ទេ ។ ព្រះមានព្រះភាគ ត្រាស់ថា ម្នាលនិគ្រោធ ការខ្ពើម បាបដោយព្យាយាម ជាគ្រឿងដុតកិលេស ទុកជាបរិបូណ៌ហើយយ៉ាងនេះ ក៏តថាគតឲ្យឈ្មោះថា នៅតែមាន ឧបក្កិលេសច្រើនយ៉ាង ។</p>
        <p><a class='ref km' id='km24' href='#km24'>២៤</a>និគ្រោធបរិព្វាជក ទូលសួរថា បពិត្រព្រះអង្គដ៏ចម្រើន ការខ្ពើម បាប ដោយព្យាយាមជាគ្រឿងដុតកិលេស បានបរិបូណ៌ប៉ុណ្ណោះដែរ ហេតុអ្វី ក៏ព្រះមានព្រះភាគ នៅឲ្យឈ្មោះថា មានឧបក្កិលេសច្រើនយ៉ាង ។ ព្រះមាន ព្រះភាគត្រាស់ថា ម្នាលនិគ្រោធ ព្រោះមនុស្សមានតបវត្ត (វត្តសម្រាប់ ព្យាយាមដុតកិលេស) ក្នុងលោកនេះ សមាទានតបវត្ត គេពេញចិត្ត​ទាំង មានសេចក្តីត្រិះរិះអស់ហើយត្រឹមតបវត្តនោះ ។ ម្នាលនិគ្រោធ ត្រង់ដែល មនុស្សមានតបវត្ត សមាទាននូវតបវត្ត គេពេញចិត្តទាំងមាន សេចក្តីត្រិះរិះ អស់ហើយត្រឹមតបវត្តនោះ ម្នាលនិគ្រោធនេះឯង ជាឧបក្កិលេសរបស់ មនុស្សអ្នកមានតបវត្ត ។ ម្នាលនិគ្រោធ ពាក្យខាងមុខនៅមានទៀត អ្នក មានតបវត្ត សមាទានតបវត្ត អ្នកនោះលើកតែខ្លួនឯង បង្អាប់អ្នកដទៃ ព្រោះ តបវត្តនោះ ។ ម្នាលនិគ្រោធ ត្រង់ដែលអ្នកមានតបវត្ត សមាទាននូវតបវត្ត គេលើកតែខ្លួនឯង តែងបង្អាប់ អ្នកដទៃ ព្រោះតបវត្តនោះ ម្នាលនិគ្រោធ នេះក៏ជាឧបក្កិលេស របស់អ្នកមានតបវត្តដែរ ។ ម្នាលនិគ្រោធ ពាក្យខាងមុខ នៅមានទៀត​ មនុស្សអ្នកមានតបវត្ត សមាទាននូវតបវត្ត គេស្រវឹងជ្រប់ ដល់នូវសេចក្តីស្រវឹង ព្រោះតបវត្តនោះ ។ ម្នាលនិគ្រោធ ត្រង់ដល់មនុស្ស អ្នកមានតបវត្ត​ សមាទាននូវតបវត្ត គេស្រវឹងជ្រប់ ដល់នូវសេចក្តីស្រវឹង ព្រោះ តបវត្តនោះ ម្នាលនិគ្រោធ នេះក៏ជាឧបក្កិលេស របស់អ្នកមានតបវត្ត ដែរ ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត សមាទាន នូវតបវត្ត គេយកតបវត្តនោះ ជាគ្រឿងឲ្យកើតលោភសក្ការៈ និងសេចក្តី សរសើរ គេពេញចិត្ត ទាំងមានសេចក្តី ត្រិះរិះអស់ហើយត្រឹមលាភសក្ការៈ និងសេចក្តីសរសើរនោះ ។ ម្នាលនិគ្រោធ ត្រង់ដែលអ្នកមានតបវត្ត សមាទាននូវតបវត្ត គេយកតបវត្តនោះ ជាគ្រឿងឲ្យកើតលាភសក្ការៈ និង សេចក្តីសរសើរ គេពេញចិត្ត ទាំងមានសេចក្តីត្រិះរិះ អស់ហើយត្រឹមលាភ-សក្ការៈ និងសេចក្តីសរសើរនោះ ម្នាលនិគ្រោធ នេះឯងក៏ជាឧបក្កិលេសរបស់ អ្នកមានតបវត្តដែរ ។ ម្នាលនិគ្រោធ ពាក្យខាងមុខនៅមានទៀត អ្នកមាន តបវត្ត សមាទាននូវតបវត្ត គេយកតបវត្តនោះ ជាគ្រឿងឲ្យកើតលាភ-សក្ការៈ និងសេចក្តីសរសើរ គេលើកខ្លួនឯង បង្អាប់អ្នកដទៃ ព្រោះតែលាភ-សក្ការៈនិងសេចក្តីសរសើរនោះ ។ ម្នាលនិគ្រោធ ត្រង់ដែល អ្នកមានតបវត្ត សមាទាននូវតបវត្ត គេយកតបវត្តនោះ ជាគ្រឿងឲ្យកើតលាភសក្ការៈ និង សេចក្តីសរសើរ គេក៏លើកខ្លួនឯង តែងបង្អាប់អ្នកដទៃ ព្រោះតែលាភសក្ការៈ នោះ ម្នាលនិគ្រោធ នេះឯងក៏ជាឧបក្កិលេស របស់អ្នកមានតបវត្តដែរ ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត សមាទាននូវ តបវត្ត គេយកតបវត្តនោះ ជាគ្រឿង​ឲ្យកើតលាភសក្ការៈ និងសេចក្តីសរសើរ នោះ គេក៏ស្រវឹងភ្លេចខ្លួន ដល់នូវសេចក្តីវង្វេង ព្រោះតែលាភសក្ការៈនិង សេចក្តីសរសើរនោះ ។ ម្នាលនិគ្រោធ ត្រង់ដែលអ្នកមានតបវត្ត សមាទាន នូវតបវត្ត គេយកតបវត្តនោះ ជាគ្រឿងឲ្យកើតលាភសក្ការៈ និងសេចក្តី សរសើរ គេក៏ស្រវឹងភ្លេចខ្លួន ដល់នូវសេចក្តីវង្វេង ព្រោះតែលាភសក្ការៈ​និងសេចក្តីសរសើរនោះ ម្នាលនិគ្រោធ នេះឯងក៏ជាឧបក្កិលេស របស់ មនុស្ស អ្នកមានតបវត្តដែរ ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត សមាទាននូវតបវត្ត ចែកភោជនជាពីរចំណែកថា ភោជន នេះគាប់ចិត្តខ្ញុំ ភោជននេះមិនគាប់ចិត្តខ្ញុំ ។ តាបសដែលប្រកបដោយ សេចក្តីចង់នោះ មិនគាប់ចិត្តភោជនណា រមែងលះចោល ភោជននោះ ចំណែកភោជនណាគាប់ចិត្តគេៗ ក៏ត្រេកត្រអាលភ្លេចស្មារតី ជាប់ស្អិតនឹង ភោជននោះ ជាបុគ្គលឥតឃើញទោស ឥតមានប្រាជ្ញាជាគ្រឿងរលាស់ចិត្ត ចេញ ចេះតែបរិភោគ ម្នាលនិគ្រោធ នេះឯងក៏ជាឧបក្កិលេស របស់អ្នក មានតបវត្តដែរ ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត សមាទានូវតបវត្ត ដោយហេតុប្រាថ្នាលាភសក្ការៈ និងសេចក្តីសរសើរថា ពួកព្រះរាជា រាជមហាមាត្យ ក្សត្រ ព្រាហ្មណ៍ គហបតី តិរ្ថិយ នឹងធ្វើសក្ការៈ ចំពោះយើង ម្នាលនិគ្រោធ នេះឯងក៏ជាឧបក្កិលេស របស់អ្នកមានតបវត្ត ដែរ ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត ពោល បង្អាប់សមណព្រាហ្មណ៍ណាមួយថា បែបនេះឬសមណព្រាហ្មណ៍ ជាអ្នក មានការចិញ្ចឹមជីវិតច្រើនយ៉ាង តែងស៊ីពូជឈើសព្វសារពើ គឺ ពូជកើតអំពី ឫស ពូជកើតអំពីដើម ពូជកើតអំពីថ្នាំង ពូជកើតអំពីចុង ពូជកើតអំពី ពូជផងគ្នា ជាគម្រប់ ៥ នរណា ៗ ក៏ដឹងថាញញួរ គឺធ្មេញរបស់សមណៈនេះ ដូចជាកាំរន្ទះ អ្នកនេះ ជាសមណៈ ត្រឹមតែការប្តេជ្ញាថាសមណៈប៉ុណ្ណោះ ម្នាលនិគ្រោធ នេះឯងក៏ជា ឧបក្កិលេសរបស់អ្នកមានតបវត្តដែរ ។ ម្នាល និគ្រោធ ពាក្យខាងមុខនៅ មានទៀត អ្នកមានតបវត្ត ឃើញសមណ-ព្រាហ្មណ៍ណាមួយ ដែលមានគេកំពុងធ្វើសក្ការៈ គោរព រាប់អាន បូជា ក្នុងត្រកូលទាំងឡាយ ។ អ្នកនោះ តែងមានសេចក្តីត្រិះរិះ យ៉ាងនេះថា មនុស្សទាំងឡាយគេធ្វើសក្ការៈ គោរព រាប់អាន បូជាសមណៈ ដែលមាន ការចិញ្ចឹម​ជីវិតច្រើនមុខនេះ ក្នុងត្រកូលទាំងឡាយ ប្រយោជន៍អ្វី ពួកគេម្តេច ក៏មិនធ្វើសក្ការៈ គោរព រាប់អាន បូជា អាត្មាអញ ដែលមានតបវត្ត ជាអ្នក មានការចិញ្ចឹមជីវិតសៅហ្មង ក្នុងត្រកូលទាំងឡាយវិញ ។ អ្នកនោះ រមែង កើតសេចក្តីឫស្យា កំណាញ់ក្នុងត្រកូលទាំងឡាយ ដោយប្រការយ៉ាងនេះ ម្នាលនិគ្រោធ នេះឯងក៏ជា ឧបក្កិលេសរបស់ មនុស្សអ្នកមានតបវត្តដែរ ។ ម្នាលនិគ្រោធ ពាក្យខាងមុខ នៅមានទៀត អ្នកមានតបវត្ត រមែងអង្គុក្នុងទីចំ ភ្នែកមនុស្សមើលឃើញ ម្នាលនិគ្រោធ នេះឯងក៏ជាឧបក្កិលេស របស់អ្នក​មានតបវត្តដែរ ។ ម្នាលនិគ្រោធ ពាក្យខាងមុខនៅ មានទៀត អ្នកមានតបវត្ត ដើរបង្ហាញខ្លួន ដើរទៅក្នុងត្រកូលទាំងឡាយ ដោយគិតថា ការនេះជា​តបវត្ត របស់អាត្មា ការនេះជាតបវត្តរបស់អាត្មា ម្នាលនិគ្រោធ នេះឯង ក៏ជាឧបក្កិលេស របស់អ្នក មានតបវត្តដែរ ។ ម្នាលនិគ្រោធ ពាក្យខាងមុខ​នៅមានទៀត អ្នកមានតបវត្ត អាស្រ័យល្បិចបិទបាំងនីមួយ គឺបើមានគេសួរ​អ្នកនោះថា លោកគាប់ចិត្តការនេះឬ បើទុកជា ការនោះខ្លួនមិនគាប់ចិត្តទេ ក៏និយាយថា គាប់ចិត្ត បើការនោះខ្លួនគាប់ចិត្ត ក៏និយាយថា មិនគាប់ចិត្ត​ទៅវិញ ។ អ្នកនោះឈ្មោះថា និយាយកុហកទាំងដឹងខ្លួន ដោយសម្តីបែបនេះ ម្នាលនិគ្រោធ នេះឯងក៏ជាឧបក្កិលេស របស់អ្នកមានតបវត្តដែរ ។ ម្នាល​និគ្រោធ ពាក្យខាងមុខនៅមានទៀត អ្នកមានតបវត្ត កាលបើព្រះតថាគត ឬសាវ័ករបស់ ព្រះតថាគតកំពុងសម្តែងធម៌ រមែងមិនអនុមោទនា​នូវ​បរិយាយដែលខ្លួនគួរអនុមោទនា ម្នានិគ្រោធ នេះឯងក៏ជាឧបក្កិលេស របស់ អ្នកមានតបវត្តដែរ ។ ម្នាលនិគ្រោធ ពាក្យខាងមុខនៅមានទៀត អ្នកមាន តបវត្ត ជាអ្នកមានសេចក្តីក្រោធ ចងសេចក្តីក្រោធទុក ។ ម្នាលនិគ្រោធ អ្នកមានតបវត្ត មានសេចក្តីក្រោធ ចងសេចក្តីក្រោធទុកណា ម្នាល និគ្រោធ នេះឯងក៏ជាឧបក្កិលេស របស់អ្នកមានតបវត្តដែរ ។ ម្នាលនិគ្រោធ ពាក្យខាង មុខនៅមានទៀត អ្នកមានតបវត្ត ជាអ្នករមិលគុណ វាយឫកស្មើ ឈ្នានីស កំណាញ់ អួតអាង មានកលមាយា រឹងត្អឹង មើលងាយគេ មានសេចក្តីប្រាថ្នា លាមក ទាំងលុះអំណាចនៃសេចក្តីប្រាថ្នាដ៏លាមក ជាមនុស្សមិច្ឆាទិដ្ឋិ ប្រកបដោយអន្តគ្គាហិកទិដ្ឋិ អ្នកប្រកាន់យកតែសេក្តីឃើញ របស់ខ្លួន ប្រកាន់មាំ ជាបុគ្គលដែលគេមិនអាចឲ្យ លះបង់បានដោយងាយ ម្នាល និគ្រោធ ត្រង់ដែលអ្នកមានតបវត្ត ជាអ្នកប្រកាន់យកតែ សេចក្តីឃើញរបស់ ខ្លួន ប្រកាន់មាំ ជាបុគ្គលដែលគេឲ្យលះបង់បានដោយក្រ ម្នាល និគ្រោធ នេះឯង ក៏ជាឧបក្កិលេស របស់អ្នកមានតបវត្តដែរ ។ ម្នាលនិគ្រោធ អ្នក សម្គាល់សេចក្តីនោះដូចម្តេច បើការខ្ពើមបាប ដោយសេចក្តីព្យាយាម ជា គ្រឿងដុតកិលេស ទាំងនេះជាឧបក្កិលេស ឬមិនមែន ជាឧបក្កិលេសទេ ។ និគ្រោធបរិព្វាជក ក្រាបទូលថា បពិត្រព្រះអង្គដ៏ចម្រើន ការខ្ពើមបាប ដោយ សេចក្តីព្យាយាម ជាគ្រឿងដុត កិលេសទាំងនេះ ជាឧបក្កិលេសពិតៗ មិន មែនជាអនុបក្កិលេសទេ បពិត្រព្រះអង្គដ៏ចម្រើន អ្នកមានតបវត្ត ពួកខ្លះ ក្នុងលោកនេះ ជាអ្នកប្រកបដោយឧបក្កិលេស ទាំងអស់នេះទៅ ហើយ ចាំបាច់ពោលទៅថ្វី ដោយឧបក្កិលេសឯទៀតៗ ។</p>
        <p><a class='ref km' id='km25' href='#km25'>២៥</a>ម្នាលនិគ្រោធ អ្នកមានតបវត្តក្នុងលោកនេះ សមាទាននូវតបវត្ត គេមិន មែនពេញចិត្ត ទាំងមានសេចក្តីត្រិះរិះមិនមែនអស់ហើយ​ត្រឹមតបវត្ត​នោះ ។ ម្នាលនិគ្រោធ ត្រង់ដែលអ្នកមានតបវត្ត សមាទាននូវតបវត្តណា គេមិនមែនពេញចិត្ត ទាំងមានសេចក្តីត្រិះរិះ មិនមែនអស់ហើយត្រឹមតបវត្ត​នោះទេ គេឈ្មោះថា បរិសុទ្ធក្នុង ហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត សមាទានតបវត្ត គេមិនលើក​ខ្លួនឯង មិនកំហែងអ្នកដទៃ ព្រោះតបវត្តនោះ ។ បេ ។ គេឈ្មោះថា បរិសុទ្ធ​ក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅ មានទៀត អ្នកមានតបវត្ត សមាទានតបវត្ត គេមិនស្រវឹង មិនឈ្លក់គំនិត មិនដល់នូវ សេចក្តីស្រវឹង ព្រោះតែតបវត្តនោះទេ ។ បេ ។ គេឈ្មោះថា បរិសុទ្ធក្នុង​ហេតុ​នោះ យ៉ាងនេះបាន ។ ម្នាលនិគ្រោធ ពាក្យខាងមុខនៅមានទៀត អ្នកមាន​តបវត្ត សមាទាននូវតបវត្ត គេញ៉ាំងលាភសក្ការៈនិងសេចក្តីសរសើរ ឲ្យកើត​ឡើង ព្រោះតបវត្តនោះ តែគេមិនពេញចិត្ត មិនមានសេចក្តីត្រិះរិះ អស់​ហើយ​ត្រឹមលាភសក្ការៈនិងសេចក្តីសរសើរនោះទេ ។ ម្នាលនិគ្រោធ ត្រង់​ដែលអ្នកមានតបវត្ត ។ បេ ។ គេឈ្មោះថា បរិសុទ្ធក្នុងហេតុនោះ យ៉ាងនេះ​បាន ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត សមាទាន​តបវត្ត គេញ៉ាំងលាភសក្ការៈនិងសេចក្តីសរសើរ ឲ្យកើតឡើង គេមិន​លើក​ខ្លួន មិនបង្អាប់អ្នកដទៃ ព្រោះតែលាភសក្ការៈនិងសេចក្តីសរសើរនោះទេ ។ ម្នាលនិគ្រោធ ត្រង់ដែលអ្នកមានតបវត្ត ។ បេ ។ គេឈ្មោះថា បរិសុទ្ធក្នុង ហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត សមាទាននូវតបវត្ត គេញ៉ាំងលាភសក្ការៈនិងសេចក្តីសរសើរ ឲ្យកើតឡើង ដោយតបវត្តនោះ តែគេមិនស្រវឹង មិនឈ្លក់គំនិត មិនដល់​នូវ​សេចក្តីស្រវឹង ព្រោះតែលាភសក្ការៈ និងសេចក្តីសរសើរនោះទេ ។ ម្នាល​និគ្រោធ ត្រង់ដែលអ្នកមានតបវត្ត ។ បេ ។ គេ ឈ្មោះថា បរិសុទ្ធក្នុងហេតុ​នោះ យ៉ាងនេះបាន ។ ម្នាលនិគ្រោធ ពាក្យខាងមុខ នៅមានទៀត អ្នកមាន​តបវត្ត សមាទានតបវត្ត មិនចែកភោជនជាពីរចំណែកថា ភោជននេះគាប់​ចិត្តខ្ញុំ ភោជននេះមិនគាប់ចិត្តខ្ញុំទេ ។ គេជាមនុស្ស គ្មានប្រាថ្នាភោជនណា មិនគាប់ចិត្តគេ ៗ ក៏លះបង់ភោជននោះដែរតែថា ភោជនណាគាប់ចិត្តគេ ៗ មិនត្រេក ត្រអាល មិនភ្លេចស្មារតីមិនជាប់ស្អិត ជាអ្នកឃើញទោសជាប្រក្រតី មានប្រាជ្ញាជា គ្រឿងរលាស់ចិត្តចេញ បរិភោគនូវភោជននោះ គេឈ្មោះថា បរិសុទ្ធក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅ​មាន​ទៀត អ្នកមានតបវត្ត គេមិនសមាទានតបវត្តហេតុតែសេចក្តីប្រាថ្នា​លាភ-សក្ការៈ និងសេចក្តីសរសើរថា ពួកព្រះរាជា រាជមហាមាត្យ ក្សត្រិយ៍ ព្រាហ្មណ៍ គហិបតី តិរ្ថិយ នឹងធ្វើសក្ការៈ ចំពោះអាត្មាអញ អ្នកនោះឈ្មោះ ថា បរិសុទ្ធក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខ នៅមានទៀត អ្នកមានតបវត្ត មិនបានពោលបង្អាប់សមណៈឬព្រាហ្មណ៍ ណាមួយថា បែបនេះ ឬសមណៈព្រាហ្មណ៍ ជាអ្នកមានការចិញ្ចឹមជីវិតច្រើន យ៉ាង តែងស៊ីពូជ សព្វសារពើ គឺពូជកើតអំពីឫស ពូជកើតអំពីដើម ពូជ កើតអំពីថ្នាំង ពូជកើតអំពីចុង ពូជកើតអំពីពូជជាគម្រប់ ៥ នរណា ៗ ក៏ដឹង ថា ញញួរគឺធ្មេញរបស់សមណៈនេះ ដូចជាកាំរន្ទះ គេជាសមណៈត្រឹមតែ កាប្តេជ្ញាថា សមណៈប៉ុណ្ណោះទេ គេឈ្មោះថា បរិសុទ្ធក្នុង ហេតុនោះ យ៉ាង នេះបាន ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត ឃើញ ធ្វើសក្ការៈ គោរព រាប់អាន បូជា សមណៈឬព្រាហ្មណ៍ណាមួយ ក្នុងត្រកូល ទាំងឡាយ ។ គេមិនបានត្រិះរិះយ៉ាងនេះថា គួរដែរឬ ពួកមនុស្សតែងធ្វើ សក្ការៈ គោរព រាប់អាន បូជា សមណៈដែលមានអាជីវៈច្រើន ក្នុងត្រកូល ទាំងឡាយនេះ ចំណែកខាងអាត្មាអញជាអ្នកមានតបវត្ត មានអាជីវៈ សៅ ហ្មង (ម្តេចក៏) ពួកគេមិនធ្វើសក្ការៈ មិនគោរព មិនរាប់អាន មិនបូជា ក្នុង ត្រកូលទាំងឡាយវិញ ។ គេមិនឲ្យកើតសេចក្តីឫស្យា និងសេចក្តីកំណាញ់ ក្នុងត្រកូលទាំងឡាយ ដូច្នេះឡើយ គេឈ្មោះថា បរិសុទ្ធ ក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត មិនមែនជាអ្នកអង្គុយក្នុងទីចំភ្នែកមនុស្ស គេឈ្មោះថា បរិសុទ្ធក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត មិនដើរ បង្ហាញខ្លួន ក្នុងត្រកូលទាំងឡាយថា ការនេះជាតបវត្តរបស់អាត្មា ដែរ ការនេះជាតបវត្ត របស់អាត្មាដែរ គេឈ្មោះថា បរិសុទ្ធក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅមានទៀត អ្នកមានតបវត្ត មិនអាស្រ័យការបិទបាំងនីមួយ បើមានគេ សួរអ្នកនោះថា ការនេះគាប់ចិត្ត លោកឬ បើការនោះមិនគាប់ចិត្តខ្លួនក៏និយាយថា មិនគាប់ចិត្ត របស់នេះគួរ ដល់អ្នកឬប្រាប់នូវរបស់ដែលមិនគួរថា មិនគួរបើការនោះ ខ្លួនគាប់ចិត្ត ក៏និយាយថា គាប់ចិត្ត ។ អ្នកនោះមិនបាននិយាយកុហក ទាំងដឹងខ្លួន គេឈ្មោះថា បរិសុទ្ធក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យ ខាងមុខនៅ មានទៀត អ្នកមានតបវត្ត កាលតថាគត ឬសាវ័ករបស់តថាគត កំពុងសម្តែងធម៌ រមែងអនុមោទនា នូវបរិយាយដែលគួរអនុមោទា គេឈ្មោះ ថា បរិសុទ្ធក្នុងហេតុនោះ យ៉ាងនេះបាន ។ ម្នាលនិគ្រោធ ពាក្យខាងមុខនៅ មានទៀត អ្នកមានតបវត្ត ជាអ្នក មិនមានក្រោធ មិនចងសេចក្តីក្រោធទុក ។ ម្នាលនិគ្រោធ ត្រង់ដែលអ្នកមានតបវត្ត ជាអ្នកមិនគ្រោធ មិនចងសេចក្តី ក្រោធទុក គេឈ្មោះថា បរិសុទ្ធក្នុងហេតុនោះ យ៉ាងនេះបាន ។ ម្នាល និគ្រោធ ពាក្យខាងមុខនៅមានទៀត អ្នកមានតបវត្ត ជាអ្នកមិន រមិលគុណ មិនវាយឫកស្មើ មិនឈ្នានីស មិនកំណាញ់ មិនអួតអាង មិនមានកល មាយា មិនរឹងត្អឹង មិនមើលងាយគេ មិនមានសេចក្តីប្រាថ្នាដ៏លាមក មិនលុះក្នុង អំណាចនៃសេចក្តីប្រាថ្នាដ៏លាមក មិនមែនជាមិច្ឆាទិដ្ឋិ មិនប្រកបដោយ អន្តគ្គាហិកទិដ្ឋិ មិនប្រកាន់យកតាមតែសេចក្តីឃើញរបស់ខ្លួន មិនប្រកាន់មាំ​ ជាមនុស្សដែលគេឲ្យ លះបង់បានដោយងាយ ។ ម្នាលនិគ្រោធ ត្រង់ដែល អ្នកមានតបវត្ត ជាអ្នកមិនប្រកាន់ យកតាមតែសេចក្តីឃើញរបស់ខ្លួន មិន ប្រកាន់មាំ ជាមនុស្សដែលគេឲ្យលះបង់បានដោយងាយ គេឈ្មោះថា បរិសុទ្ធក្នុងហេតុនោះ យ៉ាងនេះបាន ។ ព្រះមានបុណ្យត្រាស់ សួរថា ម្នាល និគ្រោធ អ្នកសម្គាល់សេចក្តីនោះ ដូចម្តេច កាលបើហេតុមានមកដូច្នេះ ការ ខ្ពើមបាប ដោយសេចក្តីព្យាយាម ជាគ្រឿងដុតកិលេស ឈ្មោះថា បរិសុទ្ធ ហើយ ឬមិនទាន់បរិសុទ្ធទេ ។ និគ្រោធបរិព្វាជក ក្រាបទូលព្រះមាន ព្រះភាគថា បពិត្រព្រះអង្គដ៏ចម្រើន កាលបើហេតុមានមកដូច្នេះ ការខ្ពើម បាប ដោយសេចក្តីព្យាយាម ជាគ្រឿងដុតកិលេស ឈ្មោះថា បរិសុទ្ធហើយ ដោយពិត មិនមែនមិនបរិសុទ្ធទេ ទាំងដល់កំពូល ធម៌ផង ដល់ខ្លឹមធម៌ ហើយផង ។ ព្រះមានព្រះភាគ ទ្រង់ត្រាស់ថា ម្នាលនិគ្រោធ ការខ្ពើមបាប ដោយសេចក្តីព្យាយាម ជាគ្រឿងដុតកិលេស ត្រឹមតែប៉ុណ្ណេះ មិនទាន់ដល់ កំពូលធម៌ មិនទាន់ដល់ខ្លឹមធម៌នៅឡើយទេ គ្រាន់តែដល់ត្រឹមធម៌ ដូចជា ក្រមរ ប៉ុណ្ណោះទេតើ ។</p>
        <p><a class='ref km' id='km26' href='#km26'>២៦</a>និគ្រោធបរិព្វាជក ក្រាបទូលថា បពិត្រព្រះអង្គដ៏ចម្រើន ចុះការ ខ្ពើមបាប ដោយសេចក្តីព្យាយាម ជាគ្រឿងដុតកិលេសត្រឹមណា ទើបឈ្មោះ ថា ដល់កំពូលធម៌ផង ដល់ខ្លឹមសារផង បពិត្រព្រះអង្គដ៏ចម្រើន សូម ព្រះមានបុណ្យសម្តែងឲ្យដល់កំពូល ឲ្យដល់ខ្លឹមសារ របស់ការខ្ពើមបាប ដោយសេចក្តីព្យាយាម ជាគ្រឿងដុតកិលេសតែ ម្តងដល់ខ្ញុំព្រះអង្គឲ្យទាន ។ ព្រះមានព្រះភាគត្រាស់ថា ម្នាលនិគ្រោធ អ្នកមានតបវត្ត ក្នុងលោកនេះ ជាអ្នកសង្រួមដោយការសង្រួម ៤ យ៉ាង ។ ម្នាលនិគ្រោធ អ្នកមាន តបវត្ត ជាអ្នកសង្រួម ៤ យ៉ាងតើដូចម្តេច ។ ម្នាលនិគ្រោធ អ្នកមានតបវត្តក្នុង លោកនេះ មិនសម្លាប់សត្វ មិនប្រើអ្នកដទៃឲ្យសម្លាប់សត្វ មិនគាប់ចិត្តនឹង អ្នកសម្លាប់សត្វ មិនកាន់យកទ្រព្យ ដែលម្ចាស់គេមិនបានឲ្យ មិនប្រើអ្នក ដទៃឲ្យកាន់យកទ្រព្យ ដែលម្ចាស់គេមិនបានឲ្យ មិនគាប់ចិត្តនឹង អ្នកកាន់ យកទ្រព្យ ដែលម្ចាស់គេមិនបានឲ្យ រមែងមិននិយាយកុហក មិនប្រើអ្នក ដទៃឲ្យនិយាយកុហក មិនគាប់ចិត្តនឹងអ្នកនិយាយកុហក មិនសេពភាវិតធម៌ (កាមគុណ៥) មិនប្រើអ្នកដទៃឲ្យសេពនូវភាវិតធម៌​ មិនគាប់ចិត្តនឹង អ្នក ដែលសេពនូវភាវិតធម៌ ។ ម្នាលនិគ្រោធ អ្នកមានតបវត្ត ជាអ្នកបង្រួមដោយ ការសង្រួម ៤ យ៉ាង ដោយហេតុយ៉ាងនេះ ។ ម្នាលនិគ្រោធ កាលណាអ្នក មានតបវត្ត ជាអ្នកសង្រួមដោយការសង្រួមទាំង ៤ យ៉ាង ក៏រមែងមាន ពាក្យគេសរសើរអ្នកនោះ ព្រោះខ្លួនជាអ្នកមានតបវត្ត ។ គេខំប្រឹងបំពេញ (សីល) មិនត្រឡប់មកដើម្បីភេទថោកទាប (ភេទគ្រហស្ថ) ។ គេរមែង អាស្រ័យសេនាសនៈ ស្ងាត់ព្រៃ គល់ឈើ ភ្នំ ញកភ្នំ ជ្រោះភ្នំ ទីស្មសាន ដង ព្រៃ ទីវាល និងទីដែលប្រក់បាំងដោយស្មៅ ។ បុគ្គលនោះ លុះកាល ខាង ក្រោយភត្ត ក៏ត្រឡប់មកពីបិណ្ឌបាតហើយ អង្គុយពែនភ្នែនតម្រង់កាយ ឲ្យត្រង់ ប្រុងស្មារតីឲ្យមានមុខឆ្ពោះ (ទៅរកកម្មដ្ឋាន) ។ គេលះអភិជ្ឈាក្នុង លោក មានចិត្តប្រាស ចាកអភិជ្ឈា ជម្រះចិត្តចាកអភិជ្ឈា លះព្យាបាទជា គ្រឿងប្រទូស្ត មានចិត្តមិនព្យាបាទ មានសេចក្តីអនុគ្រោះសត្វទាំងពួង ដោយប្រយោជន៍ ជម្រះចិត្តឲ្យស្អាតចាកព្យាបាទជា គ្រឿងប្រទូស្ត លះថីន-មិទ្ធៈ មានចិត្តប្រាសចាកថីនមិទ្ធៈ មានសេចក្តីសម្គាល់ក្នុងពន្លឺ មានសតិ មាន សម្បជញ្ញៈ ជម្រះចិត្តចាកថីនមិទ្ធៈ លះឧទ្ធច្ចកុក្កុច្ចៈ មានចិត្តមិនរវើរវាយ មានចិត្តខាងក្នុងស្ងប់រម្ងាប់ ជម្រះចិត្តចាកឧទ្ធច្ចកុក្កុច្ចៈ លះវិចិកិច្ឆា មានចិត្ត ឆ្លងផុតចាកវិចិកិច្ឆា មិនមានសចក្តីងឿងឆ្ងល់ ជម្រះចិត្តឲ្យស្អាតចាកវិចិកិច្ឆា ក្នុងកុលសធម៌ទាំងឡាយ ។ គេលះនីវរណៈទាំង ៥ នេះ ដែលជា ឧបក្កិលេស ជាគ្រឿងធ្វើបញ្ញាឲ្យថយកម្លាំង ក៏សម្រេចសម្រាន្តឥរិយាបថ ដោយការផ្សាយចិត្តប្រកបដោយមេត្តាទៅកាន់ទិសទី ១ ទិសទី ២ ក៏ដូច្នោះ ទិសទី ៣ ក៏ដូច្នោះ ទិសទី ៤ ក៏ដូច្នោះ សម្រេចសម្រាន្តឥរិយាបថ ដោយ ការផ្សាយចិត្តប្រកបដោយមេត្តាដ៏ទូលំទូលាយ មិនមានប្រមាណ មិនមាន ពៀរ មិនមានព្យាបាទ ទៅកាន់សត្វលោកទាំងមូល ដោយយកខ្លួន ទៅ ប្រៀបនឹងសត្វទាំងអស់ ក្នុងទិសទាំងពួង គឺទិសខាងលើ ទិសខាងក្រោម និងទិសទទឹង ដោយប្រការដូច្នេះ ។ ចិត្តប្រកបដោយករុណា ។ ចិត្ត ប្រកបដោយមុទិតា ។ សម្រេចសម្រាន្ត ឥរិយាបថ ដោយការផ្សាយចិត្ត ប្រកបដោយឧបេក្ខា ទៅកាន់ទិសទី​ ១ ទិសទី ២ ក៏ដូច្នោះ ទិសទី ៣ ក៏ដូច្នោះ ទិសទី ៤ ក៏ដូច្នោះ សម្រេចសម្រាន្តឥរិយាបថ ដោយការផ្សាយចិត្ត ប្រកប ដោយឧបេក្ខាដ៏ធំទូលាយ មិនមានប្រមាណ មិនមាពៀរ មិនមានព្យាបាទ ទៅកាន់សត្វលោកទាំងមូល ដោយយកខ្លួនទៅប្រៀបនឹងសត្វទាំងអស់ ក្នុង ទិសទាំងពួង គឺទិសខាងលើ ទិសខាងក្រោម និងទិសទទឹង ។ ម្នាលនិគ្រោធ អ្នកសម្គាល់សេចក្តីនោះដូចម្តេច កាបើហេតុមានមកដូច្នេះ ការខ្ពើមបាប ដោយសេចក្តីព្យាយាម ជាគ្រឿងដុតកិលេស ឈ្មោះថា បរិសុទ្ធហើយ ឬមិន ទាន់បរិសុទ្ធទេ ។ និគ្រោធបរិព្វាជក ក្រាបទូលថា បពិត្រព្រះអង្គដ៏ចម្រើន កាលបើដូច្នេះ ការខ្ពើមបាប ដោយេចក្តីព្យាយាម ជាគ្រឿងដុតកិលេស ឈ្មោះថា បរិសុទ្ធដោយពិត មិនមែនមិន បរិសុទ្ធទេ ទាំងដល់កំពូលធម៌ផង ដល់ខ្លឹមធម៌ផង ។ ព្រះមានព្រះភាគត្រាស់ថា ម្នាលនិគ្រោធ ការខ្ពើមបាប​ដោយសេចក្តីព្យាយាម ជាគ្រឿងដុតកិលេស ត្រឹមតែប៉ុណ្ណេះ មិនទាន់​ឈ្មោះ​ថា ដល់កំពូលធម៌ ឬដល់ខ្លឹមធម៌នៅឡើយទេ គ្រាន់តែដល់ត្រឹមសំបកធម៌​ប៉ុណ្ណោះទេ ។</p>
        <p><a class='ref km' id='km27' href='#km27'>២៧</a>និគ្រោធបរិញ្វជក ក្រាបទូលថា បពិត្រព្រះអង្គដ៏ចម្រើន ចុះការ​ខ្ពើមបាប ដោយព្យាយាម ជាគ្រឿងដុតកិលេសត្រឹមណា ទើបឈ្មោះថា ដល់កំពូលធម៌ផង ដល់ខ្លឹមធម៌ផង បពិត្រព្រះអង្គដ៏ចម្រើន សូមព្រះមាន​ព្រះភាគ សម្តែងឲ្យដល់កំពូល ឲ្យដល់ខ្លឹមសាររបស់ការខ្ពើមបាប ដោយ​សេចក្តីព្យាយាម ជាគ្រឿងដុតកិលេសតែម្តង ដល់ខ្ញុំព្រះអង្គឲ្យទាន ។ ព្រះមានព្រះភាគត្រាស់ថា ម្នាលនិគ្រោធ អ្នកមានតបវត្ត ក្នុងលោកនេះជា​អ្នកសង្រួមដោយការសង្រួម ៤ យ៉ាង ។ ម្នាលនិគ្រោធ អ្នកមានតបវត្ត ជាអ្នកសង្រួមដោយការសង្រួម ៤ យ៉ាង តើដូចម្តេច ។ បេ ។ ម្នាលនិគ្រោធ កាលណា អ្នកមានតបវត្ត ជាអ្នកសង្រួមដោយការសង្រួម ៤ យ៉ាង រមែង​មានពាក្យគេសរសើរ អ្នកនោះ ព្រោះខ្លួនជាអ្នកមានតបវត្ត ។ គេខំប្រឹង​បំពេញសីល មិនត្រឡប់មកដើម្បី ភេទថោកទាប ។ គេអាស្រ័យសេព​សេនាសនៈស្ងាត់ ។ បេ ។ គេបានលះនីវរណធម៌ទាំង ៥ នេះ ដែលជាគ្រឿង​ធ្វើចិត្តឲ្យសៅហ្មង ជាគ្រឿងធ្វើប្រាជ្ញាឲ្យថយកម្លាំង សម្រេចសម្រាន្ត​ឥរិយាបថ ដោយការផ្សាយចិត្ត ប្រកបដោយមេត្តា ទៅកាន់ទិសទី ១ ។ បេ ។ គេរលឹកឃើញខន្ធបញ្ចកៈដែលបានអាស្រ័យនៅអំពីមុន ជាច្រើន​ជាតិ គឺមួយ ជាតិខ្លះ ពីរជាតិខ្លះ បីជាតិខ្លះ បួនជាតិខ្លះ ប្រាំជាតិខ្លះ ។ បេ ។ ១០ ជាតិខ្លះ ២០ ជាតិខ្លះ ៣០ ជាតិខ្លះ ៤០ ជាតិខ្លះ ៥០ ជាតិខ្លះ មួយរយ​ជាតិខ្លះ មួយពាន់ជាតិខ្លះ ១ សែនជាតិខ្លះ ច្រើនសំវដ្តកប្ប (កប្បវិនាស) ខ្លះ ច្រើនវិវដ្តកប្ប (កប្បចម្រើន) ខ្លះ ច្រើនសំវដ្តវិវដ្តកប្ប (កប្បវិនាសនិងកប្ប​ចម្រើន) ខ្លះថា ក្នុងកាលឯណោះ អាត្មាអញបានមានឈ្មោះយ៉ាងនេះ មាន​គោត្រយ៉ាងនេះ មានសម្បុរយ៉ាងនេះ មានអាហារយ៉ាងនេះ ទទួល​សុខទុក្ខ​យ៉ាងនេះ មានកំណត់អាយុយ៉ាងនេះ អាត្មាអញនោះ លុះច្យុតចាក អត្តភាពនោះហើយ បានទៅកើតក្នុងភពឯណោះ ក្នុងភពនោះឯង អាត្មា អញបានមានឈ្មោះយ៉ាងនេះ មានគោត្រយ៉ាងនេះ មានសម្បុរយ៉ាងនេះ មានអាហារយ៉ាងនេះ ទទួលសុខទុក្ខយ៉ាងនេះ មាន កំណត់អាយុយ៉ាងនេះ អាត្មាអញនោះ លុះច្យុតចាកអត្តភាពនោះហើយ មកកើតក្នុងភពនេះ រមែង​រលឹកឃើញខន្ធបញ្ចកៈ ដែលអាស្រ័យនៅអំពីមុន បានច្រើនជាតិ ព្រមទាំង អាការៈ ព្រមទាំងឧទេ្ទសៈ ដោយប្រការដូច្នេះ ។ ម្នាលនិគ្រោធ អ្នក​សម្គាល់ សេចក្តីនោះដូចម្តេច កាលបើដូច្នេះ ការខ្ពើមបាប ដោយសេចក្តី​ព្យាយាមជាគ្រឿងដុតកិលេស ឈ្មោះថាបរិសុទ្ធហើយ ឬមិនទាន់​បរិសុទ្ធទេ ។ និគ្រោធបរិញ្វជកក្រាបទូលថា បពិត្រព្រះអង្គដ៏ចម្រើន កាលបើយ៉ាងនេះ ការខ្ពើមបាប ដោយសេចក្តីព្យាយាម ជាគ្រឿងដុតកិលេស ឈ្មោះថា បរិសុទ្ធ​ដោយពិត មិនមែនមិនបរិសុទ្ធទេ ទាំងដល់កំពូល ធម៌ផង ដល់ខ្លឹមធម៌ផង ។ ព្រះមានព្រះភាគត្រាស់ថា ម្នាលនិគ្រោធ ការខ្ពើមបាប ដោយសេចក្តី​ព្យាយាម ជាគ្រឿងដុតកិលេស ត្រឹមតែប៉ុណ្ណេះ មិនទាន់ឈ្មោះថា ដល់ កំពូលធម៌ ឬដល់ខ្លឹមធម៌នៅឡើយទេ បានដល់ត្រឹមតែស្រាយ របស់ធម៌ ប៉ុណ្ណោះទេ ។</p>
        <p><a class='ref km' id='km28' href='#km28'>២៨</a>និគ្រោធបរិញ្វជក ក្រាបបង្គំទូលថា បពិត្រព្រះអង្គដ៏ចម្រើន ការខ្ពើមបាប ដោយសេចក្តីព្យាយាម ជាគ្រឿងដុតកិលេសត្រឹមណា ទើប​ឈ្មោះថា ដល់កំពូលធម៌ ផង ដល់ខ្លឹមធម៌ផង បពិត្រព្រះអង្គដ៏ចម្រើន សូមព្រះមានព្រះភាគ សម្តែងឲ្យដល់កំពូល ឲ្យដល់ខ្លឹមសាររបស់ការខ្ពើម​បាប ដោយសេចក្តីព្យាយាម ជាគ្រឿងដុតកិលេសតែម្តង ដល់ខ្ញុំព្រះអង្គ​ឲ្យ​ទាន ។ ព្រះមានព្រះភាគត្រាស់ថា ម្នាលនិគ្រោធ អ្នកមានតបវត្ត ក្នុងលោក​នេះ ជាអ្នកសង្រួមដោយការសង្រួម ៤ យ៉ាង ។ ម្នាលនិគ្រោធ អ្នកមាន​តបវត្ត ជាអ្នកសង្រួមដោយការសង្រួម ៤ យ៉ាង តើដូចម្តេច ។ បេ ។ ម្នាល​និគ្រោធ កាលណា អ្នកមានតបវត្ត ជាអ្នកសង្រួមដោយការសង្រួម ៤ យ៉ាង ក៏រមែងមានពាក្យគេសរសើរ អ្នកនោះ ព្រោះខ្លួនជាអ្នកមានតបវត្ត ។ គេ​ខំ​ប្រឹងបំពេញសីល មិនត្រឡប់មកដើម្បីភេទ ថោកទាប ។ គេអាស្រ័យ​សេព​សេនាសនៈស្ងាត់ ។ បេ ។ គេលះបង់នូវនីវរណៈទាំង ៥ នេះ ដែលជា​ឧបក្កិលេស ជាគ្រឿងធ្វើប្រាជ្ញាឲ្យថយកម្លាំង មានចិត្តប្រកបដោយមេត្តា ។ បេ ។ សម្រេចសម្រាន្តឥរិយាបថ ដោយការផ្សាយចិត្ត ប្រកបដោយ​ឧបេក្ខា​ដ៏ធំទូលាយ មិនមានប្រមាណ មិនមានពៀរ មិនមានព្យាបាទ ។ គេរមែង​រលឹកឃើញ ខន្ធបញ្ចកៈ ដែលបានអាស្រ័យនូវអំពីមុនជាច្រើនជាតិ គឺ ១ ជាតិខ្លះ ២ ជាតិខ្លះ ។ បេ ។ រមែងរលឹកឃើញនូវខន្ធបញ្ចកៈ ដែលអាស្រ័យ​នៅអំពីមុនជាច្រើនជាតិ ព្រមទាំងអាការៈ ព្រមទាំងឧទេ្ទសៈ ដោយប្រការ​ដូច្នេះ ។ គេមានចក្ខុដូច ជាទិព្វដ៏បរិសុទ្ធ កន្លងចក្ខុមនុស្ស សាមញ្ញ បាន​ឃើញនូវសត្វទាំងឡាយ ដែលកំពុងច្យុតនិងចាប់បដិសន្ធិ ដ៏ទាបថោក និងឧត្តម មានទ្រង់ទ្រាយល្អ និងអាក្រក់ ទៅកាន់សុគតិនិងទុគ្គតិ រមែងដឹង​ច្បាស់នូវ សត្វទាំងឡាយ ដែលអន្ទោលទៅតាមកម្មថា អើហ្ន៎ សត្វទាំងឡាយ​នេះ ប្រកបដោយកាយទុច្ចរិត ប្រកបដោយវចីទុច្ចរិត ប្រកបដោយ​មនោ-ទុច្ចរិត ជាអ្នកតិះដៀលនូវពួកព្រះអរិយបុគ្គល ជាមិច្ឆាទិដ្ឋិសមាទាននូវ មិច្ឆាទិដ្ឋិកម្ម សត្វទាំងនោះ លុះបែកធ្លាយរាងកាយ បន្ទាប់អំពីមរណៈ ក៏ទៅ កើតឯអបាយ ទុគ្គតិ វិនិបាត នរក ចំណែកខាង សត្វទាំងនេះ ប្រកបដោយ កាយសុចរិត ប្រកបដោយវចីសុចរិត ប្រកបដោយមនោសុចរិត មិនតិះ ដៀលពួកព្រះអរិយៈ ជាសម្មាទិដ្ឋិ សមាទាននូវកម្ម ជាសម្មាទិដ្ឋិ សត្វទាំង នោះ លុះបែកធ្លាយរាងកាយ បន្ទាប់អំពីមរណៈទៅ ក៏ទៅកើតឯសុគតិ-លោក គឺសួគ៌ មានចក្ខុដូចជាទិព្វដ៏បរិសុទ្ធ កន្លងចក្ខុមនុស្សសាមញ្ញ រមែង ឃើញ នូវសត្វ ទាំងឡាយ កំពុងច្យុតនិងចាប់បដិសន្ធិ ដ៏ទាបថោកនិងឧត្តម មានទ្រង់ទ្រាយល្អនិងអាក្រក់​ទៅកាន់សុគតិនិងទុគ្គតិ ដឹងច្បាស់នូវសត្វទាំង ឡាយ ដែលអន្ទោលទៅតាមកម្ម ដោយប្រការដូច្នេះ ។ ម្នាលនិគ្រោធ អ្នក សម្គាល់សេចក្តីនោះ ដូចម្តេច កាលបើដូច្នេះ ការខ្ពើមបាប ដោយសេចក្តី ព្យាយាម ជាគ្រឿងដុតកិលេស ឈ្មោះថា បរិសុទ្ធហើយ ឬមិនទាន់ បរិសុទ្ធ ទេ ។ និគ្រោធបរិញ្វជក ក្រាបបង្គំទូលថា បពិត្រព្រះអង្គដ៏ចម្រើន កាលបើ ដូច្នេះ ការខ្ពើមបាប ដោយសេចក្តីព្យាយាម ជាគ្រឿងដុតកិលេស ឈ្មោះថា បរិសុទ្ធដោយពិត មិនមែនមិនបរិសុទ្ធទេ ទាំងដល់កំពូលធម៌ផង ដល់ខ្លឹម ធម៌ផង ។ ម្នាលនិគ្រោធ ការខ្ពើមបាប ដោយសេចក្តីព្យាយាម ជាគ្រឿងដុត កិលេសទាំងប៉ុណ្ណោះ ទើបឈ្មោះថា ដល់កំពូលធម៌ផង ដល់ខ្លឹមធម៌ផង ។ ម្នាលនិគ្រោធ អ្នកបាននិយាយ នឹងតថាគតថា ព្រះមានព្រះភាគ ទ្រង់ទូន្មាន ពួកសាវ័ក ដោយធម៌ណា ពួកសាវ័កដែលព្រះអង្គ ទ្រង់ទូន្មាន ដោយធម៌ ណាហើយ ដល់នូវសេចក្តីគាប់ចិត្ត បានបំពេញអរិយមគ្គ ជាព្រហ្មចរិយធម៌ ដើម ដែលឲ្យកើតនិស្ស័យដ៏ឧត្តម ធម៌របស់ព្រះមានព្រះភាគនោះ តើឈ្មោះ​ដូចម្តេច ។ ម្នាលនិគ្រោធ តថាគតទូន្មានពួកសាវ័ក ដោយពាក្យប្រៀនប្រដៅ ណា ពួកសាវ័កដែលតថាគតបានទូន្មាន ដោយពាក្យប្រៀនប្រដៅណា ដល់ នូវសេចក្តីត្រេកអរ បានបំពេញអរិយមគ្គ ជាព្រហ្មចរិយធម៌ដើម ដែលឲ្យ កើតនិស្ស័យដ៏ឧត្តម ហេតុ (របស់ពាក្យប្រៀនប្រដៅនោះ) ឧត្តមជាងវិសេស ជាង ដូច្នេះឯង ។ កាលព្រះមានព្រះភាគ ត្រាស់យ៉ាងនេះហើយ បរិញ្វជក ទាំងនោះ ក៏បន្លឺសំឡេងហ៊ោ សំឡេងខ្លាំងថា ពួកយើងដែលជាអ្នករួម អាចារ្យផងគ្នា មិនដែលឃើញ ក្នុងដំណើរនេះឡើយ ពួកយើងដែលជា អ្នករួមអាចារ្យផងគ្នា មិនដែលឃើញ ក្នុងដំណើរនេះឡើយ ពួកយើងមិន ធ្លាប់ដឹង ឲ្យលើសជាងពីរនេះទៅទៀតឡើយ ។</p>
        <p><a class='ref km' id='km29' href='#km29'>២៩</a>កាលណាសន្ធានគហបតីបានដឹងថា ឥឡូវនេះពួកបរិញ្វជក ជាអន្យតិរិ្ថយ​ទាំងនេះ កំពុងប្រុងស្តាប់ភាសិត របស់ព្រះមានព្រះភាគ ត្រាប់ ត្រងស្រោតប្រសាទ តម្កល់ចិត្តមិនឲ្យរាយមាយ ដោយពិតដូច្នោះ ហើយ ទើបបាននិយាយពាក្យនេះ នឹងនិគ្រោធបរិញ្វជកថា បពិត្រនិគ្រោធ លោក បាននិយាយនឹងខ្ញុំរួចហើយថា នែគហបតី ដូចជាយើងរិះគន់ អ្នកត្រូវដឹងថា ព្រះសមណគោតម ចរចាជាមួយនឹងអ្នកណាបាន ប្រទះសាកច្ឆាជាមួយនឹង បានអ្នកណាបាន ល្បងនូវភាពវាងវៃ ដោយប្រាជ្ញាជាមួយនឹង អ្នកណា (ដូច ម្តេចបាន) ព្រោះប្រាជ្ញារបស់ព្រះសមណគោតម វិនាសបាត់បង់ទៅក្នុងផ្ទះ ស្ងាត់ទៅហើយ ព្រះសមណគោតមមិនហ៊ានចូលកាន់បរិស័ទទេ មិនអាច ធ្វើ ការចរចានឹងអ្នកដទៃបានទេ បានជាលោក តែងអាស្រ័យសេនាសនៈដ៏ ស្ងាត់ប៉ុណ្ណោះ ដូចមេគោខ្វាក់ភ្នែកម្ខាង តែងត្រាច់ទៅតែខាង ៗ ជុំវិញ តែង គប់រកតែទីស្ងាត់ប៉ុណ្ណោះ ដូម្តេចមិញ ប្រាជ្ញារបស់ព្រះសមណគោតម វិនាសបាត់បង់ទៅ ក្នុងផ្ទះស្ងាត់ទៅហើយ ព្រះសមណគោតម មិនហ៊ាន ចូលកាន់បរិស័ទ មិនអាចធ្វើការចរចា នឹងអ្នកដទៃបានទេ បានជាលោក តែងអាស្រ័យនៅ តែក្នុងសេនាសនៈស្ងាត់ ដូច្នោះឯង នែគហបតីល្បង​មើលចុះ (ប្រសិនបើ) ព្រះសមណគោតម គប្បីមកកាន់បរិស័ទនេះ (មែន) ពួកយើងគួរ​សាកសួរលោក មួយប្រស្នាល្បងមើលដែរ ពួកយើងត្រូវចាប់ បង្វិលព្រះសមណគោតម​នោះ ឲ្យដូចគេចាប់បង្វិលឆ្នាំងទទេ (មិនខាន) បពិត្រលោកដ៏ចម្រើន ស្រាប់តែ​ព្រះមានព្រះភាគ ជាអរហន្តសម្មាសម្ពុទ្ធ ព្រះអង្គនោះ ស្តេចដល់មកក្នុងទីនេះ អើឥឡូវ​នេះ​ដល់ហើយ ចូរលោក ធ្វើព្រះអង្គ ឲ្យជាអ្នកមិនហ៊ានចូលមកកាន់បរិស័ទចុះ ចូរលោក​ធ្វើព្រះអង្គ ឲ្យដូចមេគោខ្វាក់ភ្នែកម្ខាង ដែលត្រាច់ទៅតែខាងៗជុំវិញចុះ ចូរលោកសាក សួរព្រះអង្គ ដោយប្រស្នាចុះ ដូរលោកបង្វិលព្រះសមណគោតមនោះ ឲ្យដូច​ជាគេចាប់បង្វិលឆ្នាំងទទេចុះ ។ កាលសន្ធានគហបតី និយាយយ៉ាងនេះ ហើយ និគ្រោធបរិញ្វជក អង្គុយនៅ តែស្ងៀម អៀនខ្មាស ឱនកដាក់មុខជ្រប់ ស្រពោន ទ័លប្រាជ្ញា ។</p>
        <p><a class='ref km' id='km30' href='#km30'>៣០</a>លំដាប់នោះ ព្រះមានព្រះភាគ ទ្រង់ជ្រាបថា និគ្រោធបរិញ្វជក អង្គុយនៅ ស្ងៀម អៀនខ្មាសឱនកដាក់មុខជ្រប់ ស្រពោនទ័លប្រាជ្ញាហើយ ក៏បានត្រាស់សួរ និគ្រោធបរិញ្វជក យ៉ាងនេះថា ម្នាលនិគ្រោធ សម្តីនេះ អ្នកបាននិយាយមែនឬ ។ និគ្រោធបរិញ្វជក ក្រាបទូលថា បពិត្រព្រះអង្គ ដ៏ចម្រើន ខ្ញុំព្រះអង្គបាននិយាយសម្តីនេះពិតមែន តាមដែលខ្ញុំព្រះអង្គជា មនុស្សល្លង់ ជាមនុស្សវង្វេង ជាមនុស្សមិនឈ្លាស ។ ព្រះមានព្រះភាគ ត្រាស់ថា ម្នាលនិគ្រោធ​ អ្នកសម្គាល់សេចក្តីនោះដូចម្តេច អ្នកបានឮ ពួក បរិញ្វជកព្រឹទ្ធាចារ្យ មានអាយុច្រើន ជាអាចារ្យ​ប្រធានលើអាចារ្យ និយាយ ថា ព្រះអរហន្តសម្មាសម្ពុទ្ធទាំងឡាយណា ក្នុងកាលកន្លងទៅហើយ ព្រះ សម្មាសម្ពុទ្ធទាំងឡាយមានព្រះភាគនោះ ទ្រង់ជួបជុំសមាគម ហើយបន្លឺ សំឡេងហ៊ោ សំឡេងខ្លាំង ប្រកបនូវតិរច្ឆានកថា​ជាច្រើនយ៉ាង គឺនិយាយ ពីស្តេច និយាយពីចោរ ។ បេ ។ និយាយពីសេចក្តីចម្រើន និងសេចក្តីសាប សូន្យ ដែលឥតប្រយោជន៍ថា ដូច្នេះខ្លះ ដូច្នោះខ្លះ ដូចជាអ្នកដែលរួម អាចារ្យផងគ្នា ក្នុងកាលឥឡូវនេះយ៉ាងនេះដែរឬ ឬថាព្រះមានព្រះភាគ ទាំងនោះ តែងអាស្រ័យសេពសេនាសនៈដ៏ស្ងាត់ ជាទីតាំងនៅក្នុងព្រៃស្រោង ជា សេនាសនៈ មានសំឡេងសន្ធឹកគឹកកងតិច ប្រាសចាកសម្តីអ្នកផង សម គួរដល់ ការស្ងប់ស្ងាត់ របស់មនុស្ស​គួរការលាក់ខ្លួនពួនអាត្មាបាន ដូចជា តថាគតក្នុងកាល ឥឡូវនេះ យ៉ាងនេះ ។ និគ្រោធបរិញ្វជក ក្រាបបង្គំទូលថា បពិត្រព្រះអង្គដ៏ចម្រើន ខ្ញុំព្រះអង្គបានឮពួកបរិញ្វជកព្រឹទ្ធាចារ្យ មានអាយុ ច្រើន ជាអាចារ្យប្រធានលើអាចារ្យ និយាយគ្នាយ៉ាងនេះថា ព្រះអរហន្ត សម្មាសម្ពុទ្ធទាំងឡាយណា ក្នុងកាលកន្លងទៅហើយ ព្រះមានព្រះភាគ ទាំងនោះ ជួបជុំសមាគម យ៉ាងនេះហើយ បន្លឺសំឡេងហ៊ោ សំឡេងខ្លាំង ប្រកបនូវតិរច្ឆានកថា ជាច្រើនយ៉ាង គឺនិយាយពីស្តេច និយាយពីចោរ ។ បេ ។ និយាយពីសេចក្តីចម្រើន និងសេចក្តីសាបសូន្យ ដែលឥតប្រយោជន៍ថា ដូច្នេះខ្លះ ដូច្នោះខ្លះ ដូចជាខ្ញុំព្រះអង្គ​ ជាអ្នករួមអាចារ្យផងគ្នា ក្នុងកាលឥឡូវ នេះ យ៉ាងនេះក៏ទេ ព្រះមានព្រះភាគទាំងឡាយនោះ តែងអាស្រ័យសេព សេនាសនៈដ៏ស្ងាត់ ជាទីតាំងនៅក្នុងព្រៃស្រោង ជាសេនាសនៈ មានសំឡេង សន្ធឹកគឹកកងតិច ប្រាសចាកសម្តីរបស់អ្នកផង សមគួរដល់ការស្ងប់ស្ងាត់ របស់មនុស្ស គួរដល់ការលាក់ខ្លួនពួនអាត្មាបាន ដូចព្រះមានព្រះភាគ ក្នុង កាលឥឡូវនេះ យ៉ាងនេះដែរ ។ ព្រះអង្គត្រាស់ថា ម្នាលនិគ្រោធ វិញ្ញូជន ចាស់ទុំដែលជា អ្នកមានសតិនោះ មិនមានសេចក្តីត្រិះរិះដូច្នេះថា ព្រះមាន ព្រះភាគអង្គនោះ ទ្រង់ត្រាស់ដឹង (ដោយព្រះអង្គឯង) ហើយទ្រង់សម្តែងធម៌ ដើម្បីញុំាងបុគ្គល ដទៃឲ្យត្រាស់ដឹង ព្រះមានព្រះភាគអង្គនោះ ទ្រង់ទូន្មាន ព្រះអង្គបានហើយ ទើបសម្តែងធម៌ ដើម្បីទូន្មានអ្នកដទៃ ព្រះមានព្រះភាគ អង្គនោះ ទ្រង់ស្ងប់ហើយ ទើបសម្តែងធម៌ ដើម្បីសេចក្តីស្ងប់ ដល់អ្នកដទៃ ព្រះមានព្រភាគអង្គនោះ ទ្រង់ឆ្លងផុតហើយ ទើបសម្តែងធម៌ ដើម្បីការឆ្លង ដល់អ្នកដទៃ ព្រះមានព្រះភាគអង្គនោះ ទ្រង់រំលត់កិលេសបានហើយ ទើប សម្តែងធម៌ ដើម្បីសេចក្តីរំលត់កិលេសដល់អ្នកដទៃ ។</p>
        <p><a class='ref km' id='km31' href='#km31'>៣១</a>កាលព្រះមានព្រះភាគ ត្រាស់យ៉ាងនេះហើយ និគ្រោធ-បរិញ្វជក បានក្រាបទូលព្រះមានព្រះភាគយ៉ាងនេះថា បពិត្រព្រះអង្គដ៏ ចម្រើន ទោសកំហុសបានគ្របសង្កត់នូវខ្ញុំព្រះអង្គ ព្រោះជាមនុស្សល្ងង់ យ៉ាងណា ជាមនុស្សវង្វេងយ៉ាងណា ជាមនុស្សមិន ឈ្លាសយ៉ាងណា ខ្ញុំ ព្រះអង្គ បានពោលពាក្យឆ្គាំឆ្គងយ៉ាងនេះ នឹងព្រះមានព្រះភាគហើយ បពិត្រព្រះអង្គដ៏ចម្រើន សូមព្រះមានព្រះភាគ ទ្រង់អត់នូវទោសតាមទោស ដល់ខ្ញុំព្រះអង្គនោះ ដើម្បីសេចក្តីសង្រួមតទៅ ។ ព្រះមានព្រះភាគទ្រង់ ត្រាស់ថា ម្នាល់និគ្រោធ អើក៏ទោសកំហុស គ្របសង្កត់នូវអ្នក ព្រោះជា មនុស្សល្ងង់យ៉ាងណា ជាមនុស្សវង្វេង យ៉ាងណា ជាមនុស្សមិនឈ្លាស យ៉ាងណា អ្នកបានពោលពាក្យឆ្គាំឆ្គងណានឹងតថាគត យ៉ាងនេះហើយ ម្នាលនិគ្រោធ បើអ្នកឃើញទោស តាមទោសណាហើយ ត្រឡប់ធ្វើឲ្យ សម គួរតាមធម៌វិញ តថាគតនឹងអត់ទោសនោះដល់អ្នក ម្នាលនិគ្រោធ នេះឯង ជា សេចក្តីចម្រើន ក្នុងវិន័យរបស់ព្រះអរិយបុគ្គល ព្រោះមនុស្សណា ឃើញ ទោសតាម ទោសហើយ ត្រឡប់ធ្វើឲ្យសមគួរតាមធម៌វិញ អ្នកនោះ រមែង ដល់នូវសេចក្តីសង្រួម តទៅបាន ។ ម្នាលនិគ្រោធ មួយទៀត តថាគតបាន ពោលយ៉ាងនេះថា បុរសអ្នកដឹង ជាអ្នកមិនអួតអាង មិនមានមាយា ប្រកប ដោយជាតិជាអ្នកត្រង់ ក៏ចូរមកចុះ តថាគតនឹងប្រដៅ តថាគតនឹងសម្តែង ធម៌ បុគ្គលនោះ កាលបើប្រតិបត្តិតាមធម៌ ដែលតថាគត ប្រៀនប្រដៅហើយ ពួកកុលបុត្រ ដែលចេញចាកផ្ទះហើយ ចូលទៅកាន់ផ្នួសដោយប្រពៃ ដើម្បី ប្រយោជន៍ដល់ អនុត្តរធម៌ណា ក៏បានធ្វើឲ្យជាក់ច្បាស់នូវអនុត្តរធម៌នោះ ជាទី បំផុតនៃមគ្គព្រហ្មចារ្យ ដោយប្រាជ្ញាខ្លួនឯង ក្នុងបច្ចុប្បន្ននេះ បាន សម្រេចសម្រាន្តនៅ (ដោយឥរិយាបថទាំង៤) អស់ ៧ ឆ្នាំ ។ ម្នាលនិគ្រោធ ៧ ឆ្នាំ ចូរលើកទុកចុះ ។ បុរសជាអ្នកប្រាជ្ញ ជាអ្នកមិនអួតអាង មិនមាន មាយា ប្រកបដោយជាតិ ជាអ្នកត្រង់ ចូរមកចុះ តថាគតនឹងប្រដៅ តថាគត នឹងសម្តែងធម៌ បុគ្គលនោះកាលបើ ប្រតិបត្តិតាមធម៌ ដែលតថាគតប្រៀន ប្រដៅហើយ ពួកកុលបុត្រ ដែលចេញចាកផ្ទះហើយ ចូលទៅកាន់ផ្នួស ដោយប្រពៃ ដើម្បីប្រយោជន៍ដល់ អនុត្តរធម៌ណា ក៏បានធ្វើឲ្យជាក់ច្បាស់ នូវអនុត្តរធម៌នោះ ជាទីបំផុតនៃមគ្គព្រហ្មចារ្យ ដោយប្រជ្ញាខ្លួនឯង ក្នុង បច្ចុប្បន្ននេះ បានសម្រេចសម្រាន្តនៅ (ដោយឥរិយាបថទាំង៤) អស់ ៦ ឆ្នាំ ។ ៥ ឆ្នាំ ។ ៤ ឆ្នាំ ។ ៣ ឆ្នាំ ។ ២ ឆ្នាំ ។ ១ ឆ្នាំ ។ ម្នាលនិគ្រោធ ១ ឆ្នាំចូរលើក ទុកចុះ ។ បុរសជាអ្នកប្រាជ្ញ ជាអ្នកមិនអួតអាង មិនមានមាយា ប្រកប ដោយជាតិជាអ្នកត្រង់ ចូរមកចុះ តថាគតនឹងប្រដៅ តថាគតនឹងសម្តែងធម៌ បុគ្គលនោះ កាលបើប្រតិបត្តិតាមធម៌ ដែលតថាគតប្រៀន ប្រដៅហើយ ពួកកុលបុត្រដែលចេញចាកផ្ទះហើយ ចូលទៅកាន់ផ្នួស ដើម្បីប្រយោជន៍ ដល់ អនុត្តរធម៌ណា ក៏បានធ្វើឲ្យជាក់ច្បាស់ នូវអនុត្តរធម៌នោះ ជាទីបំផុត នៃមគ្គព្រហ្មចារ្យ ដោយប្រាជ្ញាខ្លួនឯង ក្នុងបច្ចុប្បន្ននេះ បានសម្រេច សម្រាន្តនៅ (ដោយឥរិយាបថទាំង ៤) អស់ ៧ ខែ ។ ម្នាលនិគ្រោធ ៧ ខែចូរលើកទុកចុះ ។ ៦ ខែ ។ ៥ ខែ ។ ៤ ខែ ។ ៣ ខែ ។ ២ ខែ ។ ១ ខែ ។ កន្លះខែ ។ ម្នាលនិគ្រោធ កន្លះខែចូរលើកទុកចុះ ។ បុរសជាអ្នកប្រាជ្ញ ជាអ្នក មិនអួតអាង មិនមានមាយា ប្រកបដោយជាតិ ជាអ្នកត្រង់ ចូរមកចុះ តថាគតនឹងប្រដៅ តថាគតនឹងសម្តែងធម៌ បុគ្គលនោះ កាលបើប្រតិបត្តិ តាមធម៌ ដែលតថាគតប្រៀនប្រដៅហើយ ពួកកុលបុត្រដែលចេញចាកផ្ទះ ហើយ ចូលទៅកាន់ផ្នួស ដើម្បីប្រយោជន៍ ដល់អនុត្តរធម៌ណា ក៏បានធ្វើឲ្យ ជាក់ច្បាស់នូវអនុត្តរធម៌នោះ ជាទីបំផុតនៃមគ្គព្រហ្មចារ្យ ដោយប្រាជ្ញាខ្លួន ឯង ក្នុងបច្ចុប្បន្ននេះ បានសម្រេចសម្រាន្តនៅ (ដោយឥរិយាបថទាំង៤) អស់ ៧ ថ្ងៃ ។ ម្នាលនិគ្រោធ សមតែអ្នក មានគំនិត យ៉ាងនេះថា ព្រះសមណ-គោតម បានជានិយាយយ៉ាងនេះ ព្រោះចង់បានកូនសិស្ស ។ ម្នាលនិគ្រោធ តែថា អ្នកមិនត្រូវឃើញហេតុនុ៎ះ យ៉ាងនេះឡើយ អ្នកណាជា អាចារ្យរបស់ ពួកអ្នក អ្នកនោះចូរនៅជាអាចារ្យរបស់ពួកអ្នកដដែលចុះ ។ ម្នាលនិគ្រោធ មួយទៀត សមតែអ្នកមានគំនិតយ៉ាងនេះថា ព្រះសមណគោតមប្រាថ្នា ដើម្បីញុំាងពួក យើងឲ្យកក្រើកចាកឧទេ្ទស ទើបបានត្រាស់យ៉ាងនេះ ។ ម្នាលនិគ្រោធតែថា អ្នកមិនត្រូវឃើញហេតុនុ៎ះយ៉ាងនេះឡើង ឧទ្ទេសណា ជារបស់អ្នក ឧទ្ទេសនោះ ក៏នៅជាឧទ្ទេស របស់អ្នកដដែលចុះ ។ ម្នាល និគ្រោធ មួយទៀត សមតែអ្នកមានគំនិតយ៉ាងនេះថា ព្រះសមណគោតម ប្រាថ្នាដើម្បីញុំាងពួកយើងឲ្យកក្រើកចាកអាជីវៈ ទើបបានត្រាស់យ៉ាងនេះ ។ ម្នាលនិគ្រោធ អ្នកមិនត្រូវឃើញហេតុនុ៎ះ យ៉ាងនេះឡើង អាជីវៈណា ជា របស់អ្នក អាជីវៈនោះក៏នៅជាអាជីវៈ របស់អ្នកដដែលចុះ ។ ម្នាលនិគ្រោធ មួយទៀត សមតែអ្នកមានគំនិត យ៉ាងនេះថា ពួកធម៌ណា ជាអកុសល រាប់ចូលក្នុង អកុសលរបស់ជន ដែលរួមអាចារ្យផងគ្នា ព្រះសមណគោតម ប្រាថ្នានឹងញុំាងពួកអ្នក ឲ្យតាំងនៅ ក្នុងធម៌ទាំងនោះ ទើបបានត្រាស់យ៉ាង នេះ ។ ម្នាលនិគ្រោធ តែថាអ្នកមិនត្រូវឃើញហេតុនុ៎ះយ៉ាងនេះឡើយ ពួក ធម៌ជាអកុសលរាប់ចូលក្នុងអកុសលនោះ របស់ជនរួមអាចារ្យផងគ្នា ចូរនៅ ជាអកុសលធម៌ដែលចុះ ។ ម្នាលនិគ្រោធ មួយទៀត សមភ្នែកអ្នកមានគំនិត យ៉ាងនេះថា ពួកធម៌ណាជាកុសល រាប់ចូលក្នុងកុសល របស់ជនជាអ្នករួម អាចារ្យផងគ្នា ព្រះសមណគោតមប្រាថ្នា ដើម្បីញុំាងពួកអ្នក ឲ្យឃ្លាតចាក កុសលធម៌ទាំងនោះ ទើបបានត្រាស់យ៉ាងនេះ ។ ម្នាលនិគ្រោធ តែថាអ្នក មិនត្រូវឃើញហេតុនុ៎ះ យ៉ាងនេះឡើយ ពួកធម៌ជាកុសល រាប់ចូលក្នុង កុសលនោះ របស់ពួកជនរួមអាចារ្យផងគ្នា ចូរនៅជាកុសលធម៌ដដែលចុះ ។ ម្នាលនិគ្រោធ តថាគតបានពោលយ៉ាងនេះ ព្រោះចង់បានអន្តេវាសិកក៏ទេ មានប្រាថ្នាដើម្បីញុំាងពួកអ្នក ឲ្យកក្រើកចាកឧទ្ទេស ទើបបានពោលយ៉ាង នេះក៏ទេ មានប្រាថ្នាដើម្បីញុំាងពួកអ្នកឲ្យ កក្រើកចាកអាជីវៈ ទើបបាន ពោលយ៉ាងនេះក៏ទេ ពួកធម៌ណាជាអកុសល រាប់ថាជាអកុសល របស់ពួក ជន ដែលរួមអាចារ្យផងគ្នា តថាគតប្រាថ្នា ដើម្បីញុំាងពួកអ្នក ឲ្យតាំងនៅ ក្នុងធម៌ទាំងនោះ ទើបបានពោលយ៉ាងនេះក៏ទេ ពួកធម៌ណាជាកុសល រាប់ ថាជាកុសល របស់ពួកជនដែលរួមអាចារ្យផងគ្នា តថាគតប្រាថ្នា ដើម្បីញុំាង ពួកអ្នក ឲ្យឃ្លាតចាកធម៌ទាំងនោះ ទើបបានពោលយ៉ាងនេះក៏ទេ ។ ម្នាល និគ្រោធ មួយទៀត ពួកធម៌ជាអកុសល ដែលបុគ្គលលះមិនទាន់បាន ប្រព្រឹត្តទៅដើម្បីសេចក្តីសៅហ្មង ប្រព្រឹត្តទៅដើម្បីសេចក្តីកើតទៀត ប្រកប ដោយសេចក្តីក្រវល់ក្រវាយ មានទុក្ខជាផល ជាបច្ច័យ ដល់សេចក្តីកើត ចាស់ ស្លាប់ ទៅខាងមុខ តថាគតសម្តែងធម៌ ដើម្បីលះបង់ នូវធម៌ ជា អកុសលទាំងឡាយនោះ ។ កាលបើពួកអ្នកប្រតិបត្តិសមគួរហើយ ធម៌ទាំង ឡាយប្រកបដោយសេចក្តីសៅហ្មង មុខជានឹងសាបសូន្យទៅ ធម៌ទាំងឡាយ ជាទីតាំងនៃសេចក្តីបរិសុទ្ធ នឹងចម្រើនឡើង ពួកអ្នករាល់គ្នា មុខជានឹងធ្វើឲ្យ ជាក់ច្បាស់ នូវការបំពេញប្រាជ្ញា​ដើម្បីមគ្គ និងសេចក្តីផូរផង់នៃប្រាជ្ញា ដើម្បី ដល់ដោយប្រាជ្ញាខ្លួនឯង ក្នុងបច្ចុប្បន្ននេះ សម្រេចសម្រាន្តនៅ (ដោយ ឥរិយាបថទាំង៤) ។ កាលព្រះមានព្រះភាគត្រាស់យ៉ាងនេះហើយ ពួក បរិញ្វជកទាំងនោះ ក៏អង្គុយនៅស្ងៀមអៀងខ្មាស ឱនកដាក់មុខជ្រប់ ស្រពោន ទ័លប្រាជ្ញា​ព្រោះមារចូលជ្រែកចិត្ត ។</p>
        <p><a class='ref km' id='km32' href='#km32'>៣២</a>គ្រានោះឯង ព្រះមានព្រះភាគ មានសេចក្តីត្រិះរិះ ដូច្នះថា មោឃបុរស ទាំងអស់ ត្រូវមារចិត្តបាប ចូលជ្រែកហើយ ព្រោះថា សូម្បីតែ ម្នាក់ មុខជាគ្មានគំនិត យ៉ាងនេះថា ណ្ហើយចុះ ពួកយើងទាំងអស់គ្នា ចូរ ប្រព្រឹត្តព្រហ្មចរិយធម៌ ក្នុងសម្នាក់ព្រះសមណគោតម ដើម្បីសេចក្តីដឹង ទូទៅត្រឹម ៧ ថ្ងៃ ប៉ុណ្ណោះ នឹងយូរប៉ុន្មាន ។ លំដាប់ នោះ ព្រះមានព្រះភាគ ទ្រង់បន្លឺនូវសីហនាទ ក្នុងអារាមនៃបរិញ្វជក ជារបស់នៃនាង ឧទុម្ពរិកាទេវី ហើយទ្រង់ហោះឡើងទៅ កាន់វេហាសដ្ឋាន ត្រឡប់ទៅគង់ លើភ្នំគិជ្ឈកូដ វិញ ។ ឯសន្ធានគហបតី ក៏ចូលទៅកាន់ក្រុងរាជគ្រិះ ក្នុងពេលនោះដែរ ។</p>
        <p>ចប់ ឧទុម្ពរិកសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>