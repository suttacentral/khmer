<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.1' lang='km'>
        <header>
            <ul>
                <li>វង្គីស​សំយុត្ត</li>
            </ul>
            <h1>និក្ខន្ត​សូត្រ ទី ១</h1>
        </header>
        <p><a class='ref km' id='km206' href='#km206'>២០៦</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះ​វង្គីសៈ​មាន​អាយុ នៅ​ក្នុង អគ្គាឡវ​ចេតិយ ទៀប​ក្រុង​អាឡវី ជាមួយ​នឹង​ឧបជ្ឈាយ៍​ឈ្មោះ​និគ្រោធកប្បៈ មាន​អាយុ។ ក៏​សម័យ​នោះ​ឯង ព្រះ​វង្គិសៈ​មាន​អាយុ ជា​ភិក្ខុ​ថ្មី បួស​មិន​យូរ​ប៉ុន្មាន​នៅ​ជា ភិក្ខុ​តូច​ទាប ជា​អ្នក​រក្សា​វិហារ។</p>
        <p><a class='ref km' id='km207' href='#km207'>២០៧</a>គ្រា​នោះ​ឯង ពួក​ស្រី​ច្រើន​នាក់​តាក់​តែង​ខ្លួន ចូល​ទៅ​កាន់​អារាម មៀង​មើល​វិហារ។ គ្រានោះ ព្រះ​វងី្គសៈ​មាន​អាយុ​បាន​ឃើញ នូវ​ស្រី​ទាំង​នោះ​ហើយ ក៏​កើតសេចក្ដី​អផ្សុក រាគៈ​ក៏​ញ៉ាំង​កុសល​ចិត្ត​ឲ្យ​វិនាស។ ទើប​ព្រះ​វង្គីសៈ​មាន​អាយុ មាន​សេចក្ដី​ត្រិះរិះ​ថា អើហ្ន៎ អាត្មា​អញ ពេញ​ជា​មិន​មាន​លាភ អើហ្ន៎ លាភ​មិន​មាន​ដល់​អាត្មា​អញ​ឡើយ អើហ្ន៎ អត្តភាព​ជា​មនុស្ស អាត្មា​អញ បាន​ដោយ​អាក្រក់ អើហ្ន៎ អត្តភាព​ជា​មនុស្ស អាត្មា​អញ មិន​បាន​ដោយ​ល្អ​ទេ ព្រោះ​សេចក្ដី​អផ្សុក កើត​ឡើង​ដល់​អាត្មា​អញ រាគៈ​ក៏​ញ៉ាំង​កុសល​ចិត្ត​ឲ្យ​វិនាស ជន​ទាំងឡាយ​ដទៃ គប្បី​បន្ទោបង់​សេចក្ដី​អផ្សុក របស់​អាត្មា​អញ ហើយ​ធ្វើ​សេចក្ដី​ត្រេកអរ​ឲ្យ​កើតឡើង ដោយ​ហេតុ​ណា ហេតុ​នោះ អាត្មា​អញគប្បី​បាន​ជន​ទាំង​នោះ​អំពី​ទីណា បើ​ដូច្នោះ មានតែ​អាត្មា​អញ បន្ទោបង់​នូវ​សេចក្ដី​អផ្សុក​របស់​ខ្លួន ដោយ​ខ្លួនឯង​ចុះ ហើយ​ធ្វើ​សេចក្ដី​ត្រេកអរ​ឲ្យ​កើតឡើង។</p>
        <p><a class='ref km' id='km208' href='#km208'>២០៨</a>លំដាប់​នោះ​ឯង ព្រះ​វង្គីសៈ​មាន​អាយុ ក៏​បន្ទោបង់​សេចក្ដី​អផ្សុក របស់​ខ្លួន​ដោយ​ខ្លួនឯង ហើយ​ធ្វើ​សេចក្ដី​ត្រេកអរ ឲ្យ​កើតឡើង រួច​ពោល​គាថា​ទាំងឡាយ​នេះ ក្នុង​ពេល​នោះ​ថា</p>
        <p>វិតក្កៈ​ទាំងឡាយ​នេះ ជា​សភាវៈ​ឃ្នើសឃ្នង តែង​ស្ទុះ​មក​អំពី​មារ គ្រប​សង្កត់​អាត្មា​អញ ដែល​ចេញ​អំពី​ផ្ទះ ចូល​មក​កាន់​ផ្នួស ពួក​ខ្មាន់​ធ្នូ​ជា​បុត្ត​នៃ​ជន​អ្នក​ខ្ពង់ខ្ពស់ បាន​សិក្សា​ហើយ មាន​ធ្នូ​ដ៏​មាំ គប្បី​បាញ់​បាចសាច​ដោយ​ជុំវិញ ចំពោះ​សត្វ​ទាំង​ពាន់ កុំ​ឲ្យ​រត់​ទៅ​រួច ទោះ​បី​ពួក​ស្ត្រី​មក​ច្រើន ជាង​សត្វ​ទាំង​នុ៎ះ ក៏​នឹង​មិន​អាច​ធ្វើ​អាត្មា​អញ ដែល​ឋិត​នៅ​ក្នុង​ធម៌​របស់​ខ្លួន​ឲ្យ​ញាប់ញ័រ​បាន​ឡើយ ព្រោះ​ថា​ពាក្យ​នុ៎ះ​អាត្មា​អញ​បាន​ស្ដាប់​អំពី​ទី​ចំពោះ​ព្រះ​ភក្ត្រ​នៃ​ព្រះពុទ្ធ ជា​ផៅពង្ស​នៃ​ព្រះ​អាទិត្យ​ហើយ ចិត្ត​របស់​អាត្មា​អញ​ត្រេកអរ ក្នុង​ផ្លូវ​ជា​ទី​ទៅ​កាន់​ព្រះនិព្វាន​នោះ​ហើយ ម្នាល​មារ​គឺ​កិលេស បើ​អ្នក​ចូល​មក​រក​អាត្មា​អញ ដែល​កំពុង​នៅ​យ៉ាង​នេះ ម្នាល​មច្ចុ អ្នក​ឯង​មិន​ឃើញ​ផ្លូវ​របស់​យើង យ៉ាង​ណា យើង​នឹង​ធ្វើ យ៉ាង​នោះ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>