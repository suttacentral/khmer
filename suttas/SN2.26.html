<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.26' lang='km'>
        <header>
            <ul>
            </ul>
            <h1>រោហិតស្សសូត្រ ទី ៦</h1>
        </header>
        <p><a class='ref km' id='km299' href='#km299'>២៩៩</a>(ព្រះមានព្រះភាគ) ​ទ្រង់គង់នៅ ជិតក្រុងសាវត្ថី . . . លុះរោហិតស្សទេវបុត្ត ឋិតនៅក្នុងទីសមគួរហើយ ក៏ក្រាបបង្គំទូលព្រះមានព្រះភាគដូច្នេះថា បពិត្រព្រះអង្គដ៏ចម្រើន សត្វមិនកើត​ មិនចាស់ មិនស្លាប់ មិនច្យុត មិនចាប់បដិសន្ធិ ក្នុងទីបំផុត​នៃលោកណា បពិត្រព្រះអង្គដ៏ចម្រើន ទីបំផុត​នៃលោកនោះ បុគ្គលអាចដើម្បីដឹង ដើម្បីឃើញ ដើម្បីដល់ ដោយកិរិយាទៅដោយជើងបានដែរឬ ។</p>
        <p><a class='ref km' id='km300' href='#km300'>៣០០</a>ព្រះអង្គត្រាស់ថា ម្នាលអាវុសោ សត្វមិនកើត​ មិនចាស់ មិនស្លាប់ មិនច្យុត មិនចាប់បដិសន្ធិ ក្នុងទីបំផុត​នៃលោកណា តថាគតមិនពោលថា ទីបំផុត​នៃលោក​នោះ បុគ្គលគប្បីដឹងបាន គប្បីឃើញបាន គប្បីដល់បាន ដោយការទៅដោយជើង ដូច្នេះ​ឡើយ ។ បពិត្រព្រះអង្គដ៏ចម្រើន អស្ចារ្យណាស់ បពិត្រព្រះអង្គដ៏ចម្រើន ចំឡែកណាស់ ព្រោះព្រះពុទ្ធដីកានេះ ព្រះមានព្រះភាគទ្រង់ពោលហើយ ដោយប្រពៃថា ម្នាលអាវុសោ សត្វមិនកើត​ មិនចាស់ មិនស្លាប់ មិនច្យុត មិនចាប់បដិសន្ធិ ក្នុងទីបំផុត​នៃលោកណា តថាគតមិនពោលថា ទីបំផុត​នៃលោកនោះ បុគ្គលគប្បីដឹង គប្បីឃើញ គប្បីដល់ ដោយ​ការ​​ទៅដោយជើងឡើយ ។</p>
        <p><a class='ref km' id='km301' href='#km301'>៣០១</a>បពិត្រព្រះអង្គដ៏ចម្រើន កាលពីព្រេងនាយ ខ្ញុំព្រះអង្គបានកើតជាឫសី ឈ្មោះរោហិតស្ស ជាកូននៃព្រាន មានឫទ្ធិ ហោះទៅក្នុងអាកាសបាន ។​ បពិត្រព្រះអង្គដ៏ចម្រើន ខ្ញុំព្រះអង្គនោះ មានសន្ទុះដូចខ្មាន់ធ្នូ ដែលមានធ្នូដ៏ធំមាំ បានសិក្សាដោយប្រពៃ មានដៃស្ទាត់ មានយានចាត់ចែងហើយ មានគ្រឿងក្រោះធ្វើហើយ អាចយកព្រួញ ដែលស្រាលបាញ់កាត់ទទឹង ស្រមោលដើមត្នោត ដោយមិនលំបាកសោះឡើយ ។​ បពិត្រព្រះអង្គដ៏ចម្រើន ខ្ញុំព្រះអង្គនោះ មានការឈានទៅនៃជំហាន មានសភាពដូចជាឈាន អំពីសមុទ្រខាងកើត ទៅកាន់សមុទ្រខាងលិច ។ បពិត្រព្រះអង្គដ៏ចម្រើន ខ្ញុំព្រះអង្គនោះមាន សេចក្ដីប្រាថ្នា មានសភាពដូច្នេះកើតឡើងថា អាត្មាអញនឹងដល់នូវទីបំផុតនៃលោក ដោយការទៅដោយជើង ។ បពិត្រព្រះអង្គដ៏ចម្រើន ខ្ញុំព្រះអង្គនោះ ប្រកបដោយសន្ទុះ មានសភាពដូច្នេះផង ប្រកបដោយការឈានទៅនៃជំហាន មានសភាពដូច្នេះផង វៀរលែងតែវេលាស៊ី ទំពាស៊ី និងក្រេបជញ្ជក់ វៀរលែងតែការធ្វើនូវឧច្ចារៈ បស្សាវៈ វៀរលែងតែការដេកលក់ និងការបន្ទោបង់នូវសេចក្ដីនឿយហត់ មានអាយុ ១០០ ឆ្នាំ រស់នៅ ១០០ឆ្នាំ ដើរទៅអស់កំណត់ ១០០ឆ្នាំ គង់មិនបានដល់នូវទីបំផុតនៃលោកសោះ ហើយក៏ធ្វើមរណ កាលក្នុងរវាងនោះ ។ បពិត្រព្រះអង្គដ៏ចម្រើន អស្ចារ្យណាស់ បពិត្រព្រះអង្គដ៏ចម្រើន ចឡែកណាស់ បពិត្រព្រះអង្គដ៏ចម្រើន ព្រោះព្រះពុទ្ធដីកានេះ ព្រះមានព្រះភាគទ្រង់ពោលហើយដោយប្រពៃថា ម្នាលអាវុសោ សត្វមិនកើត​ មិនចាស់ មិនស្លាប់ មិនច្យុត មិនចាប់បដិសន្ធិ ក្នុងទីបំផុត​នៃលោកណា តថាគតមិនពោលថា ទីបំផុត​នៃលោកនោះ បុគ្គលគប្បីដឹង គប្បីឃើញ គប្បីដល់ ដោយការទៅដោយជើងឡើយ ។</p>
        <p><a class='ref km' id='km302' href='#km302'>៣០២</a>ម្នាលអាវុសោ សត្វមិនកើត​ មិនចាស់ មិនស្លាប់ មិនច្យុត មិនចាប់​បដិសន្ធិ ក្នុងទីបំផុត​នៃលោកណា តថាគតមិនពោលថា ទីបំផុត​នៃលោកនោះ បុគ្គល​គប្បីដឹង គប្បីឃើញ គប្បីដល់ដោយការទៅដោយជើងដូច្នេះឡើយ ម្នាលអាវុសោ មួយទៀត តថាគតមិនបានពោលនូវដំណើរដែលសត្វមិនបានដល់ នូវទីបំផុតនៃសង្ខារ​លោក ហើយធ្វើនូវទីបំផុតនៃវដ្តទុក្ខទេ ម្នាលអាវុសោ ម្យ៉ាងទៀត តថាគតសំដែង នូវលោក​គឺទុក្ខសច្ចផង នូវហេតុជាទីកើតឡើង នៃលោកគឺសមុទយសច្ចផង នូវទីរលត់នៃ​លោកគឺនិរោធសច្ចផង នូវបិដបទាជាហេតុទៅកាន់ទីរលត់នៃលោក គឺមគ្គសច្ចផង ក្នុងអត្តភាពប្រមាណមួយព្យាម ដែលប្រកបដោយសញ្ញា ប្រកបដោយចិត្តនេះទេតើ ។</p>
        <p>ទីបំផុតនៃលោក បុគ្គលមិនគប្បីដល់ ដោយការទៅដោយជើង ក្នុងកាលណាៗ ឡើយ ឯការមិនបានដល់នូវទីបំផុតនៃលោកហើយរួចស្រឡះចាកទុក្ខ មិនមានទេ ព្រោះហេតុនោះ បុគ្គលអ្នកមានបញ្ញាល្អ ដឹងច្បាស់នូវលោក ដល់នូវទីបំផុតនៃលោក មានព្រហ្មចរិយធម៌នៅស្រេចហើយ មានបាបរម្ងាប់បង់ហើយ ដឹងនូវទីបំផុតនៃលោក រមែងមិនប្រាថ្នានូវលោកនេះផង នូវលោកខាងមុខផង ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>