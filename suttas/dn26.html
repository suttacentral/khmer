<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn26' lang='km'>
        <header>
            <ul>
            </ul>
            <h1>ចក្កវត្តិសូត្រទី ៣</h1>
        </header>
        <p><a class='ref km' id='km៣៣' href='#km៣៣'>៣៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ (ក្នុងដងព្រៃ) ជិតមាតុលានគរ ក្នុងដែនមគធៈ ។ ព្រះមាន​ព្រះភាគទ្រង់ត្រាស់នឹងភិក្ខុទាំងឡាយ ក្នុងទីនោះថា ម្នាលភិក្ខុទាំងឡាយ ។ ភិក្ខុទាំងនោះ ទទួលព្រះពុទ្ធដីកា ព្រះមានព្រះភាគថា ព្រះករុណាព្រះអង្គ ។ ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ អ្នកទាំងឡាយ​ចូរមានខ្លួន ជាទីពឹង មានខ្លួនជាទីពំនាក់ កុំមានរបស់ ដទៃ ជាទីពឹងពំនាក់​ឡើយ ចូរមានធម៌ជាទីពឹង មានធម៌ជាទីពំនាក់ កុំមានរបស់ដទៃ ជាទីពឹង​ពំនាក់ឡើយ ។ ម្នាលភិក្ខុទាំងឡាយ ភិក្ខុមានខ្លួនជាទីពឹង មានខ្លួនជាទី​ពំនាក់ មិនមានរបស់ដទៃ ជាទីពឹងពំនាក់ មានធម៌ជាទីពឹង មានធម៌ជាទី​ពំនាក់ មិនមាន​របស់ដទៃ ជាទីពឹងពំនាក់តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណានូវកាយក្នុងកាយ ជាប្រក្រតី មានព្យាយាម ជាគ្រឿងដុតកម្តៅនូវកិលេស មានប្រាជ្ញាដឹងសព្វ មានស្មារតីកម្ចាត់បង់ នូវអភិជ្ឈានិងទោមនស្ស ក្នុងលោកបាន ។ ពិចារណានូវវេទនា ក្នុងវេទនា​ទាំងឡាយជាប្រក្រតី ។ ពិចារណានូវចិត្ត ក្នុងចិត្តជាប្រក្រតី ។ ពិចារណា​នូវធម៌ក្នុងធម៌ទាំងឡាយជាប្រក្រតី មានព្យាយាម ជាគ្រឿងដុតកម្តៅនូវ​កិលេស​មានប្រាជ្ញាដឹងសព្វ មានស្មារតី កម្ចាត់បង់នូវអភិជ្ឈានិងទោមនស្ស ក្នុងលោកបាន ។ ម្នាលភិក្ខុទាំងឡាយ យ៉ាងនេះ ហៅថា ភិក្ខុមានខ្លួនជា​ទីពឹង​ មានខ្លួនជាទីពំនាក់ មិនមានរបស់ដទៃជាទីពឹងពំនាក់ មានធម៌ជា​ទីពឹង មានធម៌ជាទីពំនាក់ មិនមានរបស់ដទៃ ជាទីពឹងពំនាក់ ។ ម្នាលភិក្ខុ​ទាំងឡាយ អ្នកទាំងឡាយ ចូរប្រព្រឹត្តក្នុងគោចរជាវិស័យ ដែលមានមកអំពី​បិតារបស់ខ្លួន ។ ម្នាលភិក្ខុទាំងឡាយ​ កាលបើអ្នកទាំងឡាយប្រព្រឹត្ត ក្នុង​គោចរជាវិស័យ ដែលមានមកអំពីបិតារបស់ខ្លួន មារ ក៏មិនបាននូវ​ចន្លោះ មិនបាននូវអារម្មណ៍ឡើយ ។ ម្នាលភិក្ខុទាំងឡាយ បុណ្យនេះ រមែង​ចម្រើន ឡើង​ព្រោះហេតុសមាទាននូវកុសលធម៌ទាំងឡាយយ៉ាងនេះ ។</p>
        <p><a class='ref km' id='km៣៤' href='#km៣៤'>៣៤</a>ម្នាលភិក្ខុទាំងឡាយ កាលពីព្រេងនាយមក មានព្រះរាជា (ព្រះអង្គ) ទ្រង់ព្រះនាមទល្ហនេមិ ជាស្តេចចក្រពត្តិ ព្រះអង្គ​ជាធម្មិកៈ ធម្មរាជ ជាឥស្សរៈលើផែនដី ដែលមានសមុទ្រទាំង ៤ ជាទីបំផុត ជាស្តេចឈ្នះសង្រ្គាម ទ្រង់មានជនបទដល់នូវថិរភាព (សេចក្តីមាំមួន) ទ្រង់​បរិបូណ៌ ដោយរ័តន៍ទាំង ៧ ប្រការ ។ ឯរ័តន៍ទាំង ៧ ប្រការរបស់​ព្រះបាទ​ទល្ហនេមិនោះគឺ ចក្ករ័តន៍ (ចក្រកែវ) ១ ហត្ថិរ័តន៍ (ដំរីកែវ) ១ អស្សរ័តន៍ (សេះកែវ) ១ មណិរ័តន៍ (កែវមណី) ១ ឥត្ថីរ័តន៍ (ស្រ្តីកែវ) ១ គហបតិរ័តន៍ (គហបតីកែវ) ១ បរិនាយករ័តន៍ (នាយពលកែវ) ១ រួមត្រូវជា ៧ ប្រការ ។ ឯព្រះបាទទល្ហនេមិនោះ មានព្រះរាជបុត្រច្រើនជាងពាន់ សុទ្ធសឹងតែ​ក្លៀវក្លា អង់អាច អាចសង្កត់សង្កិន នូវសេនារបស់ស្តេចដទៃបាន ។ ព្រះបាទ​ទល្ហនេមិនោះ ទ្រង់ត្រួតត្រា គ្រប់គ្រងផែនដី ដែលមានសាគរ ជាព្រំប្រទល់​នេះ ដោយធម៌ដ៏ស្មើ មិនបាច់ប្រើអាជ្ញា មិនបាច់ប្រើគ្រឿងសាស្រ្តាវុធទេ ។ ម្នាលភិក្ខុទាំងឡាយ លុះកាលកន្លងទៅបានច្រើនឆ្នាំ ច្រើនរយឆ្នាំ ច្រើនពាន់​ឆ្នាំ ទើបព្រះបាទទល្ហនេមិ ទ្រង់ត្រាស់នឹងបុរសម្នាក់ថា ម្នាលបុរសដ៏ចម្រើន (បើ) អ្នកឃើញចក្ករ័តន៍ជាទិព្វ ឃ្លាត ច្យុតចាកទីក្នុងកាលណា អ្នកត្រូវប្រាប់ ដល់យើងក្នុងកាលនោះ ។ ម្នាលភិក្ខុទាំងឡាយ បុរសនោះទទួលស្តាប់ព្រះ​រាជ​ឱង្ការនៃ ព្រះបាទទល្ហនេមិថា ព្រះករុណាថ្លៃវិសេស ។ ម្នាលភិក្ខុ​ទាំងឡាយ លុះកាលកន្លងទៅ បានច្រើនឆ្នាំ ច្រើនរយឆ្នាំ ច្រើនពាន់ឆ្នាំ បុរស​នោះបានឃើញចក្ករ័តន៍ជាទិព្វ ឃ្លាត ច្យុតចាកទី ក៏ចូលទៅគាល់​ព្រះបាទ​​ទល្ហនេមិ លុះចូលទៅដល់ហើយ ក៏ក្រាបបង្គំទូលព្រះបាទទល្ហនេមិដូច្នេះ​ថា សូមព្រះរាជតេជះ តម្កល់លើត្បូង បពិត្រព្រះសម្មតិទេព សូមទ្រង់ជ្រាប (ដ្បិត) ចក្ករ័តន៍ជាទិព្វ របស់ព្រះអង្គឃ្លាត ច្យុតចាកទីហើយ ។ ម្នាលភិក្ខុ ទាំងឡាយ គ្រានោះឯង ព្រះបាទទល្ហនេមិ ទ្រង់ហៅព្រះរាជកុមារជាបុត្រ​ច្បងមកហើយ ទ្រង់ត្រាស់ដូច្នេះថា ម្នាលកុមារមាសឪពុក ឮថា ចក្ករ័តន៍ជា​ទិព្វរបស់យើង ឃ្លាត ច្យុតចាកទីហើយ សេចក្តីនេះ ឪពុកធ្លាប់ឮថា (បើ) ចក្ករ័តន៍ជាទិព្វ របស់ស្តេចចក្រពិត្តអង្គណា ឃ្លាត ច្យុតចាកទីហើយ តពី​នោះមក ស្តេចអង្គនោះ មិនរស់នៅបានយូរឡើយ ឯកាមជារបស់មនុស្ស ឪពុកបានបរិភោគ (ឆ្អែតស្កប់ស្កល់ហើយ) សម័យនេះ ជាសម័យដែល​ឪពុក​គួរស្វែងរកកាមជាទិព្វវិញ ម្នាលកុមារមាសឪពុក ចូរអ្នកគ្រប់គ្រងផែនដី ដែលមានសមុទ្រ ជាព្រំប្រទល់នេះចុះ ឯឪពុកនឹងកោរសក់ពុកមាត់ ពុក​ចង្កា​​ ស្លៀកដណ្តប់កាសាវពស្រ្ត ចេញចាកផ្ទះ ចូលទៅកាន់ផ្នួស ។ ម្នាលភិក្ខុ ទាំងឡាយ លំដាប់នោះឯង ព្រះបាទទល្ហនេមិ ទ្រង់លួងលោម​ព្រះរាជកុមារ ជាបុត្រច្បង ឲ្យត្រេកអរក្នុងរាជសម្បត្តិ ដោយប្រពៃហើយ ក៏ទ្រង់ដាក់​ព្រះកេសា និងព្រះមស្សុ ទ្រង់ស្លៀកដណ្តប់កាសាវពស្រ្ត រួចចេញចាក​រាជាគារដ្ឋាន ចូលទៅកាន់ផ្នួស ។ ម្នាលភិក្ខុទាំងឡាយ កាលព្រះរាជឥសី ទើបនឹងទ្រង់ព្រះផ្នួសបាន ៧ ថ្ងៃ ចក្ករ័តន៍ ជាទិព្វបាត់ទៅ ។</p>
        <p><a class='ref km' id='km៣៥' href='#km៣៥'>៣៥</a>ម្នាលភិក្ខុទាំងឡាយ លំដាប់នោះ មានបុរសម្នាក់ចូលទៅគាល់​ព្រះរាជាជាក្សត្រិយ៍ ដែលបានមុទ្ធាភិសេកហើយ លុះចូលទៅដល់ក៏ក្រាប​បង្គំទូលព្រះរាជាជាក្សត្រិយ៍ ដែលបានមុទ្ធាភិសេកហើយថា សូមព្រះរាជ​តេជះតម្កល់លើត្បូង បពិត្រព្រះសម្មតិទេព សូមទ្រង់ជ្រាប (ដ្បិត) ចក្ករ័តន៍​ជាទិព្វបាត់ទៅហើយ ។ ម្នាលភិក្ខុទាំងឡាយ លំដាប់នោះឯង កាលបើ​ចក្ករ័តន៍ជាទិព្វបាត់ទៅ ព្រះរាជាជាក្សត្រិយ៍ ដែលបានមុទ្ធាភិសេកហើយ ក៏តូចព្រះហឫទ័យ និងសោយនូវសេចក្តីមិនសប្បាយព្រះហឫទ័យ ។ ព្រះមហាក្សត្រិយ៍អង្គនោះ ក៏ចូលទៅគាល់ព្រះរាជឥសី លុះចូលទៅ ដល់​ហើយ ក៏ក្រាបបង្គំទូលព្រះរាជឥសីដូច្នេះថា សូមព្រះរាជតេជះ តម្កល់លើ​ត្បូង បពិត្រព្រះសម្មតិទេព សូមទ្រង់ជ្រាប (ដ្បិត) ចក្ករ័តន៍ជាទិព្វបាត់ទៅ​ហើយ ។ ម្នាលភិក្ខុទាំងឡាយ កាលបើព្រះមហាក្សត្រិយ៍ក្រាបបង្គំទូល​យ៉ាង​នេះ ព្រះរាជឥសីទ្រង់ត្រាស់ នឹងព្រះរាជាជាក្សត្រ ដែលបានមុទ្ធាភិសេក​ហើយដូច្នេះថា ម្នាលបា កាលបើចក្ករ័តន៍ ជាទិព្វបាត់ទៅ អ្នកកុំមានសេចក្តី​តូចចិត្ត កុំសោយនូវសេចក្តីមិនសប្បាយចិត្តឡើយ ម្នាលបា ព្រោះថា ចក្ករ័តន៍ជាទិព្វនេះ មិនមែនជាមត៌ក ដែលមានមកអំពីបិតាអ្នកទេ ម្នាលបា ណ្ហើយចុះ អ្នកចូរប្រព្រឹត្តចក្កពត្តិវត្ត (វត្តរបស់ស្តេចចក្រពត្តិ) ដ៏ប្រសើរ​វិញចុះ កាលបើចក្កពត្តិវត្ត ដែលអ្នកប្រព្រឹត្តហើយ ចក្ករ័តន៍ជាទិព្វ មានកាំ ១ ពាន់ ព្រមទាំងខ្នងកង់ ព្រមទាំងដុំ បរិបូណ៌ដោយអាការៈសព្វគ្រប់នឹងកើត​ប្រាកដដល់បា ដែលកក់កេសា​ ហើយរក្សាឧបោសថ ឋិតនៅលើប្រាសាទ​ដ៏ប្រសើរ ក្នុងថ្ងៃ ១៥ ជាថ្ងៃ ឧបោសថនោះ ហេតុនេះ រមែងមានប្រាកដ ។ ព្រះមហាក្សត្រក្រាបបង្គំទូលសួរថា បពិត្រព្រះសម្មតិទេព ចុះចក្កពត្តិវត្តដ៏​ប្រសើរនុ៎ះ តើដូចម្តេច ។ ព្រះរាជឥសីត្រាស់ថា ម្នាលបា បើដូច្នោះ ចូរអ្នក​អាស្រ័យនូវធម៌តែម្យ៉ាង ហើយធ្វើសក្ការៈចំពោះធម៌ គោរពធម៌ រាប់អានធម៌ បូជាធម៌ កោតក្រែងធម៌ យកធម៌ជាទង់ជ័យ យកធម៌ជាស្ពាន យកធម៌ជា​អធិបតី ចាត់ចែងនូវការរក្សាទប់ទល់ គ្រប់គ្រង ប្រកបដោយធម៌ ចំពោះជន ខាងក្នុង គឺបុត្រភរិយា ចំពោះពួកពល ពួកក្សត្រិយ៍ ពួកជនចុះចូល ពួក​ព្រាហ្មណ៍ គហបតី ពួកអ្នកនិគម អ្នកជនបទ ពួកសមណព្រាហ្មណ៍ និងពួក​ម្រឹគ បក្សី ម្នាលបា អ្នកកុំធ្វើអកុសលធម៌ ក្នុងដែនរបស់អ្នកឡើយ ម្នាលបា បើពួកជនណាក្នុងដែនរបស់ អ្នកមិនមានទ្រព្យ អ្នកគប្បីផ្តល់ ទ្រព្យដល់​ជន​ទាំងនោះ ម្នាលបា បើពួកសមណព្រាហ្មណ៍ណា ក្នុងដែនរបស់អ្នក ជាអ្នក​វៀរចាកសេចក្តីស្រវឹង និងសេចក្តីប្រមាទ តាំងនៅក្នុងខន្តី និងសោរច្ចៈ តែង​ទូន្មានខ្លួនឯងតែម្នាក់ឯង ធ្វើខ្លួនឯង ឲ្យស្ងប់រម្ងាប់ តែម្នាក់ឯង ធ្វើខ្លួនឯង​ឲ្យរលត់ (ចាករាគាទិក្កិលេស) តែម្នាក់ឯង អ្នកគប្បីចូលទៅរក​សមណ-ព្រាហ្មណ៍ទាំងនោះ សព្វៗ កាល ហើយគប្បីសាកសួរ គប្បីចោទដណ្តឹងថា បពិត្រលោកដ៏ចម្រើន អ្វីជាកុសល បពិត្រលោកដ៏ចម្រើន អ្វីជាអកុសល អ្វីជាអំពើ ប្រកបដោយទោស អ្វីជាអំពើមិនប្រកបដោយទោស អ្វីគួរសេព អ្វីមិនគួរសេព អំពើដូចម្តេច ដែលខ្ញុំធ្វើទៅហើយ មិនជាប្រយោជន៍ ជាទុក្ខ អស់កាលយូរអង្វែង មួយទៀត អំពើដូចម្តេច ដែលខ្ញុំធ្វើទៅហើយជា ប្រយោជន៍ ជាសុខអស់កាលយូរអង្វែង លុះអ្នក បានស្តាប់ពាក្យសមណ-ព្រាហ្មណ៍ទាំងនោះហើយ គប្បីវៀរនូវអំពើ ដែលជាអកុសល ហើយ សមាទានប្រព្រឹត្តនូវអំពើដែលជាកុសល ម្នាលបា នេះឯង ជាចក្កពត្តិវត្ត ដ៏ប្រសើរនោះ ។ ម្នាលភិក្ខុទាំងឡាយ ព្រះរាជាជាក្សត្រិយ៍ ដែលបាន មុទ្ធាភិសេកហើយ បានទទួលស្តាប់ពាក្យ ព្រះរាជឥសីថា ព្រះករុណាថ្លៃ វិសេស ហើយក៏ប្រព្រឹត្តចក្កពត្តិវត្តដ៏ប្រសើរ ។ កាលដែលព្រះរាជានោះ កំពុងប្រព្រឹត្តចក្កពត្តិវត្តដ៏ប្រសើរ កក់ព្រះកេសា សមាទានឧបោសថ ហើយ ស្តេចទៅខាងលើប្រាសាទដ៏ប្រសើរ ក្នុងថ្ងៃទី ១៥ ដែលជាថ្ងៃឧបោសថ នោះ ចក្ករ័តន៍ជាទិព្វមានកាំ ១ ពាន់ ព្រមទាំងខ្នងកង់ ព្រមទាំងដុំ បរិបូណ៌ដោយ អាការៈសព្វគ្រប់ ក៏កើតប្រាកដឡើង ។ ព្រះរាជា ជាក្សត្រិយ៍ ដែលបាន មុទ្ធាភិសេក ទ្រង់ទតឃើញហើយ ទ្រង់ព្រះរាជតម្រិះថា អាត្មាអញ បានឮ មកដូច្នេះថា ចក្ករ័តន៍ជាទិព្វ មានកាំ ១ ពាន់ ព្រមទាំងខ្នងកង់ ព្រមទាំងដុំ បរិបូណ៌ដោយអាការៈគ្រប់យ៉ាង កើតប្រាកដឡើង ដល់ព្រះរាជាជាក្សត្រិយ៍ អង្គណា ដែលបានមុទ្ធាភិសេកហើយ កក់ព្រះកេសា សមាទាន​ឧបោសថ ស្តេចទៅខាងលើប្រាសាទដ៏ប្រសើរ ក្នុងថ្ងៃទី ១៥ ដែលជាថ្ងៃឧបោសថនោះ ព្រះរាជាអង្គនោះ នឹងជាស្តេចចក្រពត្តិ ឱហ្ន៎ ! អាត្មាអញប្រាកដ ជាស្តេច ចក្រពត្តិហើយ តើ ។</p>
        <p><a class='ref km' id='km៣៦' href='#km៣៦'>៣៦</a>ម្នាលភិក្ខុទាំងឡាយ គ្រានោះ ព្រះរាជាជាក្សត្រិយ៍ដែលបាន មុទ្ធាភិសេកហើយ ទ្រង់ក្រោកអំពីអាសនៈ ធ្វើសំពត់ឧត្តរាសង្គៈឆៀងស្មា ម្ខាង ទើបយកព្រះហស្ត ខាងឆ្វេង កាន់កុណ្ឌី យកព្រះហស្តខាងស្តាំ ប្រស់ព្រំចក្ករ័តន៍ ហើយអធិដ្ឋានថា សូមឲ្យ ចក្ករ័តន៍ដ៏ចម្រើន ប្រព្រឹត្តទៅ សូមឲ្យចក្ករ័តន៍ដ៏ចម្រើន មានជ័យជម្នះចុះ ។ ម្នាលភិក្ខុ ទាំងឡាយ គ្រានោះ ចក្ករ័តន៍នោះក៏អណ្តែតត្រសែត ទៅកាន់ទិសខាងកើត ។ ទើបព្រះបាទ ចក្រពត្តិ ស្តេចទៅតាម (ចក្ករ័តន៍នោះ) ព្រមដោយចតុរង្គសេនា ។ ម្នាលភិក្ខុ ទាំងឡាយ បើចក្ករ័តន៍ទៅប្រតិស្ឋាន ក្នុងប្រទេសណា ព្រះបាទចក្រពត្តិ ក៏ស្តេចចូលទៅ តាំងព្រះរាជនិវេសន៍ ក្នុងប្រទេសនោះ ព្រមដោយចតុរង្គ-សេនា ។ ម្នាលភិក្ខុទាំងឡាយ ចំណែកខាងស្តេច ជាសឹកសត្រូវទាំងឡាយ ណា ដែលនៅក្នុងទិសខាងកើត ស្តេចទាំងនោះ ក៏ចូលទៅគាល់ព្រះបាទ ចក្រពត្តិ ហើយក្រាបង្គំទូលយ៉ាងនេះថា បពិត្រមហារាជ សូមព្រះអង្គ ស្តេច ចូលមកចុះ បពិត្រមហារាជ ព្រះអង្គមានព្រះរាជដំណើរ មកស្រួល​ហើយ បពិត្រមហារាជ ដែនរបស់ខ្ញុំព្រះអង្គ ជាដែនរបស់ព្រះអង្គហើយ បពិត្រ មហារាជ សូមព្រះអង្គ ទ្រង់ប្រៀនប្រដៅចុះ ។ ព្រះបាទចក្រពត្តិ មានព្រះ បន្ទូល (ប្រដៅ) យ៉ាងនេះថា អ្នកទាំងឡាយមិនត្រូវសម្លាប់សត្វ មិនត្រូវលួច ទ្រព្យ ដែលគេមិនបានឲ្យ មិនត្រូវប្រព្រឹត្ត ខុសក្នុងកាមទាំងឡាយ មិនត្រូវ ពោលពាក្យមុសាវាទ មិនត្រូវផឹកទឹកស្រវឹងឡើយ ចូរបរិភោគតែរបស់ ដែល គួរបរិភោគចុះ ។ ម្នាលភិក្ខុទាំងឡាយ មួយទៀត ស្តេចជាសឹក សត្រូវ ទាំងឡាយណា ដែលនៅក្នុងទិសខាង កើតស្តេចទាំងនោះ ក៏ទៅជាចុះចូល ព្រះបាទចក្រពត្តិវិញ ។ ម្នាលភិក្ខុទាំងឡាយ លំដាប់នោះ ចក្ករ័តន៍នោះក៏ចុះ កាន់សមុទ្រ ក្នុងទិសខាងកើត រួចឆ្លងឡើងចុះ ទៅកាន់សមុទ្រ ក្នុងទិសខាង ត្បូង រួចឆ្លងឡើង អណ្តែតត្រសែត ទៅកាន់ទិសខាងលិច ។ ព្រះបាទ ចក្រពត្តិ ក៏ស្តេចទៅតាម (ចក្ករ័តន៍នោះ) ព្រមដោយចតុរង្គសេនា ។ ម្នាល ភិក្ខុទាំងឡាយ បើចក្ករ័តន៍ទៅប្រតិស្ឋាន ក្នុងប្រទេសណា ព្រះបាទចក្រពត្តិ ក៏ស្តេចចូលទៅកាន់ទីសម្រាក ក្នុងប្រទេសនោះ ព្រមដោយចតុរង្គសេនា ។ ម្នាលភិក្ខុទាំងឡាយ ឯស្តេចជាសឹកសត្រូវទាំងឡាយណា ដែលនៅក្នុងទិស ខាងលិច ស្តេចទាំងនោះ ក៏នាំគ្នាចូលទៅគាល់ព្រះបាទចក្រពត្តិហើយ ក្រាបបង្គំទូលយ៉ាងនេះថា បពិត្រមហារាជ សូមព្រះអង្គស្តេចចូលមកចុះ បពិត្រ មហារាជ ព្រះអង្គមានព្រះរាជដំណើរមកស្រួលហើយ បពិត្រ មហារាជ ដែនរបស់ខ្ញុំព្រះអង្គ ជាដែនរបស់ព្រះអង្គហើយ បពិត្រមហារាជ សូមព្រះអង្គ ទ្រង់ប្រៀនប្រដៅចុះ ។ ព្រះបាទចក្រពត្តិ ទ្រង់មានព្រះរាជ ឱង្ការ (ប្រដៅ) យ៉ាងនេះថា អ្នកទាំងឡាយ មិនត្រូវ ស្លាប់សត្វ មិនត្រូវលួច ទ្រព្យ ដែលគេមិនបានឲ្យ មិនត្រូវប្រព្រឹត្តខុសក្នុងកាមទាំងឡាយ មិនត្រូវ ពោលពាក្យមុសាវាទ មិនត្រូវផឹកទឹកស្រវឹងឡើយ ចូរបរិភាគតែរបស់ ដែល គួរ បរិភោគចុះ ។ ម្នាលភិក្ខុទាំងឡាយ ឯស្តេចដែលជាសឹកសត្រូវទាំង ឡាយណា ដែលនៅ ក្នុងទិសខាងលិច ស្តេចទាំងនោះ ក៏ទៅជាចុះចូល ព្រះបាទចក្រពត្តិវិញ ។ ម្នាលភិក្ខុទាំងឡាយ លំដាប់នោះ ចក្ករ័តន៍នោះក៏ ចុះកាន់សមុទ្រ ក្នុងទិសខាងលិចឆ្លងឡើង អណ្តែតត្រសែត ទៅកាន់ទិស ខាងជើង ។ ព្រះបាទចក្រពត្តិ ក៏ស្តេចទៅតាម (ចក្ករ័តន៍នោះ) ព្រមដោយ ចតុរង្គសេនា ។ ម្នាលភិក្ខុទាំងឡាយ បើចក្ករ័តន៍ទៅប្រតិស្ឋាន ក្នុងប្រទេស ណា ព្រះបាទចក្រពត្តិក៏ស្តេចចូលទៅកាន់ទីសម្រាក ក្នុងប្រទេសនោះ ព្រមដោយចតុរង្គសេនា ។ ម្នាលភិក្ខុទាំងឡាយ ឯស្តេចជាសឹកសត្រូវ ទាំង ឡាយណា ដែលនៅក្នុងទិសខាងជើង ស្តេចទាំងនោះ ក៏ចូលទៅគាល់ ព្រះបាទចក្រពត្តិ ហើយក្រាប បង្គំទូលយ៉ាងនេះថា បពិត្រមហារាជ សូម ព្រះអង្គស្តេចចូលមកចុះ បពិត្រមហារាជ ព្រះអង្គមានព្រះរាជដំណើរមក ស្រួលហើយ បពិត្រមហារាជ ដែនរបស់ខ្ញុំព្រះអង្គ ជាដែលរបស់ព្រះអង្គ ហើយ បពិត្រមហារាជ សូមព្រះអង្គទ្រង់ប្រៀនប្រដៅចុះ ។ ព្រះបាទ ចក្រពត្តិទ្រង់មានព្រះរាជឱង្ការ (ប្រដៅ) យ៉ាងនេះថា អ្នកទាំងឡាយ មិន ត្រូវសម្លាប់សត្វ មិនត្រូវលួចទ្រព្យ ដែលគេមិនបានឲ្យ មិនត្រូវប្រព្រឹត្តខុស ក្នុងកាមទាំងឡាយ មិនត្រូវពោលពាក្យមុសាវាទ មិនត្រូវផឹកទឹកស្រវឹង ឡើយ ចូរបរិភោគតែរបស់ ដែលគួរ បរិភោគចុះ ។ ម្នាលភិក្ខុទាំងឡាយ ឯស្តេចជាសឹកសត្រូវទាំងឡាយណា ដែលនៅក្នុងទិស​ខាងជើង ស្តេចទាំង នោះ ក៏ទៅជាចុះចូលព្រះបាទចក្រពត្តិវិញ ។ ម្នាលភិក្ខុទាំងឡាយ លំដាប់ នោះ ចក្ករ័តន៍នោះ ក៏បង្រ្កាបដែនដីដែលមាន សមុទ្រជាព្រំប្រទល់ ហើយ ត្រឡប់មកកាន់ ព្រះរាជធានីនោះវិញ ឋិតនៅក្នុងរបៀងនៃសាលាវិនិច្ឆ័យ ទៀបទ្វារ ព្រះរាជវាំងរបស់ព្រះបាទចក្រពត្តិ (នៅនឹងថ្កល់) ហាក់ដូចជាបាក់ ភ្លៅ បំភ្លឺព្រះរាជវាំង របស់ព្រះបាទចក្រពត្តិ ឲ្យភ្លឺព្រោងព្រាត ។</p>
        <p><a class='ref km' id='km៣៧' href='#km៣៧'>៣៧</a>ម្នាលភិក្ខុទាំងឡាយ ស្តេចចក្រពត្តិ ទី ២ ក្តី ។ ម្នាលភិក្ខុ ទាំងឡាយ ស្តេចចក្រពត្តិ ទី ៣ ក្តី ។ ម្នាលភិក្ខុទាំងឡាយ ស្តេចចក្រពិត្ត ទី ៤ ក្តី ។ ម្នាលភិក្ខុទាំងឡាយ សេ្តចចក្រពត្តិ ទី ៥ ក្តី ។ ម្នាលភិក្ខុទាំងឡាយ ស្តេចចក្រពត្តិ ទី ៦ ក្តី ។ ម្នាលភិក្ខុទាំងឡាយ ស្តេចចក្រពត្តិ ទី ៧ ក្តី លុះកន្លងកាលទៅ បានច្រើនឆ្នាំ ច្រើនរយឆ្នាំ ច្រើនពាន់ឆ្នាំ ត្រាស់នឹងបុរស ម្នាក់ថា ម្នាលបុរសដ៏ចម្រើន បើអ្នកបានឃើញចក្ករ័តន៍ជាទិព្វ ឃ្លាតច្យុត ចាកទីកាលណា អ្នកគប្បីប្រាប់ដល់យើង ក្នុងកាលនោះ ។ ម្នាលភិក្ខុ ទាំងឡាយ បុរសនោះក៏ទទួលព្រះរាជឱង្ការ ព្រះបាទចក្រពត្តិថា ព្រះ ករុណាថ្លៃវិសេស ។ ម្នាលភិក្ខុទាំងឡាយ លុះកន្លងទៅ ជាច្រើនឆ្នាំ ច្រើន រយឆ្នាំ ច្រើនពាន់ឆ្នាំ បុរសនោះបាន ឃើញចក្ករ័តន៍ជាទិព្វ ឃ្លាតច្យុតចាកទី ក៏ចូលទៅគាល់ស្តេចចក្រពត្តិ លុះចូលទៅដល់ហើយ ក្រាបបង្គំទូលព្រះ បាទចក្រពត្តិដូច្នេះថា សូមព្រះរាជតេជះ តម្កល់លើត្បូង បពិត្រព្រះសម្មតិ-ទេព សូមទ្រង់ជ្រាប (ដ្បិត) ចក្ករ័តន៍ជាទិព្វរបស់ព្រះអង្គ ឃ្លាតច្យុត ចាកទី ហើយ ។ ម្នាលភិក្ខុទាំងឡាយ លំដាប់នោះ ព្រះបាទចក្រពត្តិ ទ្រង់ហៅ ព្រះរាជកុមារ ជាបុត្រច្បងមកហើយ ទ្រង់ត្រាស់ដូច្នេះថា ម្នាលកុមារមាស ឪពុក ឮថា ចក្ករ័តន៍ ជាទិព្វរបស់យើង ឃ្លាតចាកទីហើយ សេចក្តីនេះ ឪពុក ធ្លាប់បានឮមកថា (បើ) ចក្ករ័តន៍ជាទិព្វ របស់ស្តេចចក្រពត្តិអង្គណា ឃ្លាត ច្យុតចាកទីហើយ តពីនោះមក ស្តេចអង្គនោះមិនរស់ នៅបានយូរឡើយ ឯកាមជារបស់មនុស្ស ឪពុកបានបរិភោគ (ឆ្អែតស្កប់ស្កល់ហើយ សម័យនេះ ជាសម័យដែលឪពុកគួរស្វែងរកកាម ជាទិព្វវិញ ម្នាលកុមារមាសឪពុក ចូរ អ្នកគ្រប់គ្រងផែនដី ដែលមានសមុទ្រ ជាព្រំប្រទល់នេះចុះ ឯឪពុកនឹងកោរ សក់ ពុកមាត់ពុកចង្កា ស្លៀកដណ្តប់កាសាវព័ស្រ្ត ចេញចាកអគារស្ថាន ចូលទៅកាន់ផ្នួស ។ ម្នាលភិក្ខុទាំងឡាយ លំដាប់នោះឯង ព្រះបាទចក្រពត្តិ ទ្រង់លួងលោមព្រះរាជកុមារ ជាបុត្រច្បង ឲ្យត្រេកអរ ក្នុងរាជសម្បត្តិដោយ ប្រពៃ ទ្រង់ដាក់ព្រះកេសានិងព្រះមស្សុ រួចទ្រង់ស្លៀកដណ្តប់កាសាវព័ស្រ្ត ចេញចាករាជាគារស្ថាន ចូលទៅទ្រង់ព្រះផ្នួស ។ ម្នាលភិក្ខុទាំងឡាយ កាល ព្រះរាជឥសី ទើបនឹងទ្រង់ព្រះផ្នួសបាន ៧ ថ្ងៃ ចក្ករ័តន៍ ជាទិព្វ ក៏បាត់ទៅ ។</p>
        <p><a class='ref km' id='km៣៨' href='#km៣៨'>៣៨</a>ម្នាលភិក្ខុទាំងឡាយ គ្រានោះឯង បុរសម្នាក់បានក្រាបបង្គំទូល ព្រះរាជា ដែលបានមុទ្ធាភិសេកហើយ ។ បេ ។ ថា ចក្ករ័តន៍ជាទិព្វបាត់ទៅ ហើយ ។ ម្នាលភិក្ខុទាំងឡាយ លំដាប់នោះឯង កាលបើចក្ករ័តន៍ជាទិព្វបាត់ ទៅ ព្រះរាជាក្សត្រិយ៍ ដែលបាន មុទ្ធាភិសេកហើយ ក៏ទ្រង់តូចព្រះហឫទ័យ និងសោយនូវសេចក្តីមិនសប្បាយ ក្នុងព្រះហឫទ័យ តែមិនចូលទៅសួរវត្ត របស់ស្តេចចក្រពត្តិដ៏ប្រសើរ នឹងព្រះរាជឥសីឡើយ ។ បានឮថា ព្រះរាជា ជាក្សត្រិយ៍ ដែលបានមុទ្ធាភិសេកហើយនោះ ទ្រង់ប្រៀនប្រដៅ អ្នកជនបទ តាមព្រះយោបល់របស់ព្រះអង្គ កាលព្រះរាជានោះប្រៀនប្រដៅអ្នកជនបទ តាមព្រះយោបល់របស់ព្រះអង្គហើយ លុះចំណេរមកខាងក្រោយ អ្នកជន-បទ​ក៏មិន​ចម្រើនស្មើនឹងកាលមុន ដូចកាលស្តេចទាំងឡាយជាន់ដើម ដែល ប្រព្រឹត្តវត្តរបស់ស្តេច ចក្រពត្តិដ៏ប្រសើរនោះឡើយ ។ ម្នាលភិក្ខុទាំងឡាយ គ្រានោះឯង ពួកអមាត្យ ពួក​បរិស័ទ ពួកហោរានិងមហាមាត្យ ពួកហ្មដំរី ពួកអ្នករក្សាទ្វារនិងពួកជនអ្នកចិញ្ចឹមជីវិតដោយមន្ត ក៏ប្រជុំគ្នា (ចូលទៅ) ក្រាបបង្គំទូលព្រះរាជាជាក្សត្រិយ៍ ដែលបានមុទ្ធាភិសេក ហើយដូច្នេះថា បពិត្រព្រះសម្មតិទេព បានឮថា កាលព្រះអង្គទ្រង់ប្រៀនប្រដៅអ្នកជនបទ ដោយព្រះយោបល់របស់ព្រះអង្គ លុះចំណេរមកខាងក្រោយ ពួកអ្នក ជនបទមិនចម្រើន ស្មើនឹងកាលមុន ដូចកាលព្រះរាជាទាំងឡាយជាន់ដើម ដែលប្រព្រឹត្តចក្កពត្តិវត្តដ៏ប្រសើរនោះឡើយ បពិត្រព្រះសម្មតិទេព ពួក អមាត្យ ពួកបរិស័ទ ពួកហោរានិងមហាមាត្យ ពួកហ្មដំរី ពួកអ្នករក្សាទ្វារ និងពួកជនអ្នកចិញ្ចឹមជីវិតដោយមន្ត ទាំងពួកខ្ញុំព្រះអង្គក្តី ពួកជនដទៃក្តី ក៏មាននៅក្នុងដែន របស់ព្រះអង្គស្រាប់ហើយ យើងខ្ញុំទាំងឡាយ (សុទ្ធតែ) ចាំស្ទាត់ នូវចក្កពត្តិវត្តដ៏ប្រសើរ បពិត្រព្រះសម្មតិទេព ពួកខ្ញុំព្រះអង្គសូម រំលឹក សូមព្រះអង្គទ្រង់សួរនូវចក្កពត្តិវត្តដ៏ប្រសើរ នឹងពួកខ្ញុំព្រះអង្គចុះ ពួកខ្ញុំព្រះអង្គ បើព្រះអង្គទ្រង់ត្រាស់សួរនូវចក្កពត្តិវត្ត ដ៏ប្រសើរហើយ មុខជា នឹងព្យាករបាន ។</p>
        <p><a class='ref km' id='km៣៩' href='#km៣៩'>៣៩</a>ម្នាលភិក្ខុទាំងឡាយ លំដាប់នោះ ព្រះរាជាជាក្សត្រិយ៍ ដែល​បានមុទ្ធាភិសេកហើយ ទ្រង់ត្រាស់បង្គាប់ពួកអមាត្យ ពួកបរិស័ទ ពួកហោរា​និងមហាមាត្យ ពួកហ្មដំរី ពួកអ្នករក្សាទ្វារ និងពួកជនអ្នកចិញ្ចឹមជីវិត​ដោយ​មន្ត ឲ្យប្រជុំគ្នាហើយទ្រង់សួរនូវ​ចក្កពត្តិវត្តដ៏ប្រសើរ ។ ជនទាំងនោះ ដែល​ព្រះរាជាអង្គនោះ ទ្រង់សួរនូវចក្កពត្តិវត្ត ដ៏ប្រសើរហើយ ក៏បានព្យាករថ្វាយ ។ លុះព្រះរាជា ទ្រង់ព្រះសវនាការពាក្យព្យាករណ៍ របស់ជនទាំងនោះហើយ ទើបទ្រង់ចាត់ចែងនូវការរក្សា ទប់ទល់គ្រប់គ្រង ប្រកបដោយ ធម៌វិញ តែ​ទ្រង់មិនបានព្រះរាជទានព្រះរាជទ្រព្យ ដល់ពួកអ្នកខ្សត់ទ្រព្យឡើយ ។ កាល​បើព្រះរាជទ្រព្យ ដែលទ្រង់មិនបានព្រះរាជទានដល់ ពួកអ្នកខ្សត់ទ្រព្យ សេចក្តីទ័លក្រ ក៏មានច្រើនឡើង ។ កាលបើសេចក្តីទ័លក្រ មានច្រើនឡើង​ហើយ មានបុរសម្នាក់កាន់យកទ្រព្យ របស់ជនទាំងឡាយដទៃ ដែលគេមិន​បានឲ្យដែលហៅថា លួច ។ ពួករាជបុរស ចាប់បុរសនោះបាន នាំយក​ទៅ​ថ្វាយព្រះរាជា ជាក្សត្រិយ៍ដែលបាន មុទ្ធាភិសេកហើយ ក្រាបបង្គំទូលថា បពិត្រព្រះសម្មតិទេព បុរសនេះ កាន់យកទ្រព្យ របស់ជនទាំងឡាយដទៃ ដែលគេមិនបានឲ្យ ដែលហៅថា លួច ។ ម្នាលភិក្ខុទាំងឡាយ កាលបើពួក​រាជបុរស ក្រាបបង្គំទូលយ៉ាងនេះ ព្រះរាជាក្សត្រិយ៍ ដែលបានមុទ្ធាភិសេក ហើយ ទ្រង់ត្រាស់សួរបុរសនោះដូច្នេះថា នែបុរស អ្នកឯងកាន់យក ទ្រព្យ​របស់ជនទាំងឡាយដទៃ ដែលគេមិនបានឲ្យ ដែលហៅថា លួច ពិតមែនឬ ។ បុរសនោះក្រាបបង្គំទូលថា បពិត្រព្រះសម្មតិទេព ពិតមែន ។ ព្រះរាជា​ទ្រង់​ត្រាស់សួរថា ព្រោះហេតុអ្វី (បានជាអ្នកលួចទ្រព្យគេ) ។ បុរសនោះក្រាបបង្គំ​ទូលថា បពិត្រព្រះសម្មតិទេព ព្រោះខ្ញុំព្រះអង្គមិនមាន (របស់អ្វី) នឹងចិញ្ចឹម​ជីវិត ។ ម្នាលភិក្ខុទាំងឡាយ លំដាប់នោះ ព្រះរាជាជាក្សត្រិយ៍ ដែលបាន​មុទ្ធាភិសេកហើយ ក៏ទ្រង់ព្រះរាជទានព្រះរាជទ្រព្យ ដល់បុរសនោះ រួចទ្រង់​ត្រាស់បង្គាប់ថា ម្នាលបុរសដ៏ចម្រើន អ្នកចូរយកទ្រព្យនេះទៅចិញ្ចឹមជីវិត​ខ្លួនផង ចិញ្ចឹមមាតាបិតាផង ចិញ្ចឹមបុត្រភរិយាផង ប្រកបការងារផង ចូរ​តម្កល់ទក្ខិណាទាន ដែលមានផលខ្ពង់ខ្ពស់ ចំពោះសមណព្រាហ្មណ៍​ទាំង​ឡាយ ជាទានអាចនាំសត្វឲ្យកើត ក្នុងឋានសួគ៌ មានផលជាសុខ ប្រព្រឹត្ត​ទៅដើម្បីកើតក្នុងឋានសួគ៌ផងចុះ ។ ម្នាលភិក្ខុទាំងឡាយ បុរសនោះ ក៏ទទួល​ព្រះរាជឱង្ការ នៃព្រះរាជាជាក្សត្រិយ៍ ដែលបានមុទ្ធាភិសេកហើយ ដោយ​ពាក្យថា ព្រះករុណាថ្លៃវិសេស ។ ម្នាលភិក្ខុទាំងឡាយ មានបុរសម្នាក់ទៀត កាន់យកទ្រព្យរបស់ជនទាំងឡាយដទៃ ដែលគេមិនបានឲ្យ ដែលគេហៅថា លួច ។ ពួករាជបុរសចាប់បុរសនោះបាន ក៏នាំយកទៅថ្វាយព្រះរាជា ជា​ក្សត្រិយ៍ដែលបានមុទ្ធាភិសេកហើយ ក្រាបបង្គំទូលថា បពិត្រព្រះ​សម្មតិ-ទេព បុរសនេះកាន់យកទ្រព្យរបស់ជន ទាំងឡាយដទៃ ដែលគេមិនបានឲ្យ ដែលហៅថាលួច ។ ម្នាលភិក្ខុទាំងឡាយ កាលបើពួករាជបុរស ក្រាបបង្គំ ទូល យ៉ាងនេះហើយ ព្រះរាជាជាក្សត្រិយ៍ ដែលបានមុទ្ធាភិសេក ហើយ ក៏ទ្រង់ត្រាស់សួរបុរសនោះយ៉ាងនេះថា ម្នាលបុរសដ៏ចម្រើន អ្នកឯងកាន់ យក ទ្រព្យរបស់ជនទាំងឡាយដទៃ ដែលគេមិនបានឲ្យ ដែលហៅថា លួច ពិតមែនឬ ។ បុរសនោះក្រាបបង្គំទូលថា បពិត្រព្រះសម្មតិទេព ពិតមែន ។ ព្រះរាជាទ្រង់ត្រាស់សួរថា ព្រោះហេតុអ្វី (បានជាអ្នកឯងលួចទ្រព្យគេ) ។ បុរសនោះក្រាបបង្គំទូលថា បពិត្រព្រះសម្មតិទេព ព្រោះខ្ញុំព្រះអង្គ មិនមាន (របស់អ្វី) នឹងចិញ្ចឹមជីវិត ។ ម្នាលភិក្ខុទាំងឡាយ លំដាប់នោះឯង ព្រះរាជា ជាក្សត្រិយ៍ ដែលបានមុទ្ធាភិសេកហើយ ក៏ទ្រង់ព្រះរាជទាន ព្រះរាជ្យទ្រព្យ ដល់បុរសនោះ រួចទ្រង់ត្រាស់បង្គាប់ថា ម្នាលបុរសដ៏ចម្រើន អ្នកចូរយក​ទ្រព្យនេះ ទៅចិញ្ចឹមជីវិតដោយខ្លួនឯងផង ចិញ្ចឹមមាតាបិតាផង ចិញ្ចឹមបុត្រ ភរិយាផង ប្រកបការងារផង ចូរតម្កល់នូវទក្ខិណាទាន ដែលមានផលខ្ពង់ ខ្ពស់ ចំពោះសមណព្រាហ្មណ៍​ទាំងឡាយ ជាទានអាចនាំសត្វឲ្យកើតក្នុង ឋានសួគ៌ មានផលជាសុខ ប្រព្រឹត្តទៅដើម្បីកើតក្នុងឋានសួគ៌ផងចុះ ។ ម្នាល ភិក្ខុទាំងឡាយ បុរសនោះក៏ទទួលព្រះរាជឱង្ការ ព្រះរាជាជាក្សត្រិយ៍ ដែល បានមុទ្ធាភិសេកហើយ ដោយពាក្យថា ព្រះករុណាថ្លៃវិសេស ។ ម្នាលភិក្ខុ ទាំងឡាយ ពួកមនុស្សបានឮដំណឹងថា ព្រះរាជាទ្រង់ព្រះរាជទាននូវព្រះ រាជទ្រព្យ ដល់ពួកមនុស្ស ដែលកាន់យកទ្រព្យរបស់ជនទាំងឡាយដទៃ ដែលគេមិនបានឲ្យដែលហៅថា លួច ។ លុះមនុស្សទាំងនោះបានឮហើយ ក៏មាន សេចក្តីត្រិះរិះដូច្នេះថា បើដូច្នេះមានតែពួកយើងនាំគ្នាទៅកាន់យក ទ្រព្យ របស់ជនទាំងឡាយដទៃ ដែលគេមិនបានឲ្យ ដែលហៅថា លួច (កុំខាន) ។</p>
        <p><a class='ref km' id='km៤០' href='#km៤០'>៤០</a>ម្នាលភិក្ខុទាំងឡាយ លុះគ្រាជាខាងក្រោយមក មានបុរសម្នាក់ កាន់យកទ្រព្យ របស់ជនទាំងឡាយដទៃ ដែលគេមិនបានឲ្យដែលហៅថា លួច ។ ពួករាជបុរសចាប់បុរសនោះបាន ក៏នាំយកទៅថ្វាយព្រះរាជាជា ក្សត្រិយ៍ ដែលបានមុទ្ធាភិសេកហើយ ក្រាបបង្គំទូលថា បពិត្រព្រះសម្មតិ-ទេព បុរសនោះឯងកាន់យកទ្រព្យ របស់ជនទាំងឡាយដទៃ ដែលគេមិន បានឲ្យ ដែលហៅថា លួច ។ ម្នាលភិក្ខុទាំងឡាយ កាលបើពួករាជបុរស ក្រាបបង្គំទូលយ៉ាងនេះហើយ ព្រះរាជាជាក្សត្រិយ៍ ដែលបានមុទ្ធាភិសេក ហើយ ក៏ទ្រង់ត្រាស់សួរបុរសនោះ យ៉ាងនេះថា ម្នាលបុរសដ៏ចម្រើន អ្នកឯង កាន់យកទ្រព្យ របស់ជនទាំងឡាយដទៃ ដែលគេមិនបានឲ្យ ដែលហៅថា លួច ពិតមែនឬ ។ បុរសនោះ ក្រាបបង្គំទូលថា បពិត្រព្រះសម្មតិទេព ពិត​មែន ។ ព្រះរាជាទ្រង់ត្រាស់សួរថា ព្រោះហេតុអ្វី (បានជាអ្នកឯងលួច​ទ្រព្យ​គេ) ។ បុរសនោះ ក្រាបបង្គំទូលថា បពិត្រព្រះសម្មតិទេព ព្រោះខ្ញុំព្រះអង្គ មិន​មាន (របស់អ្វី) នឹងចិញ្ចឹមជីវិត ។ ម្នាលភិក្ខុទាំងឡាយ លំដាប់នោះ ព្រះរាជាជាក្សត្រិយ៍ ដែលបានមុទ្ធាភិសេកហើយ ទ្រង់មានសេចក្តីត្រិះរិះ ដូច្នេះថា បើអាត្មាអញនៅតែឲ្យទ្រព្យ ដល់អ្នកដែលកាន់យកទ្រព្យរបស់ជន​ទាំងឡាយ ដទៃ ដែលគេមិនបានឲ្យ ដែលហៅថា លួច តែយ៉ាងនេះមុខជា អទិន្នាទាននេះ នឹងរឹងរឹតតែចម្រើនឡើង បើដូច្នោះ គួរតែអាត្មាអញ ផ្ចាញ់​ផ្ចាលបុរសនេះ គួរធ្វើនូវការផ្តាច់ ផ្តិលឫសគល់ គឺកាត់ក្បាលវាចេញ ។ ម្នាល​ភិក្ខុទាំងឡាយ ទើបព្រះរាជជាក្សត្រិយ៍ ដែលបានមុទ្ធាភិសេកហើយ ទ្រង់​ត្រាស់បង្គាប់ពួករាជបុរសថា នែព្រះស្តែង បើដូច្នោះ ចូរអ្នកទាំងឡាយចង ស្លាបសេកបុរសនេះ ឲ្យជាប់ដោយខ្សែដ៏មាំ ហើយកោរក្បាល ឲ្យរលីងរួច (ត្រូវទូង) ស្គរដែលមានសំឡេងឮខ្លាំង នាំបណ្តើរជុំវិញ សព្វច្រក សព្វផ្លូវ បំបែករួចនាំចេញទៅតាមទ្វារខាងត្បូង ហើយចូរផ្ចាញ់ផ្ចាល ធ្វើនូវការផ្តាច់​ឫសគល់ គឺកាត់ក្បាលវាចេញ ក្នុងទិសខាងត្បូងនៃក្រុងចុះ ។ ម្នាលភិក្ខុ​ទាំងឡាយ រាជបុរសទាំងនោះ ទទួលព្រះរាជឱង្ការ ព្រះរាជាជាក្សត្រិយ៍ ដែលបានមុទ្ធាភិសេកហើយ ដោយពាក្យថា ព្រះករុណាថ្លៃវិសេស ហើយ​ចងស្លាបសេក បុរសនោះ ឲ្យជាប់ដោយខ្សែដ៏មាំ រួចកោរក្បាលឲ្យរលីង (ទូង) ស្គរដែលមានសំឡេងឮខ្លាំង នាំបណ្តើរជុំវិញសព្វច្រក សព្វផ្លូវបំបែក នាំចេញតាម ទ្វារខាងត្បូង ហើយផ្ចាញ់ផ្ចាល ធ្វើនូវការផ្តាច់ផ្តិលឫសគល់ គឺកាត់ក្បាលបុរសនោះ ក្នុងទិសខាងត្បូងនៃក្រុង ។</p>
        <p><a class='ref km' id='km៤១' href='#km៤១'>៤១</a>ម្នាលភិក្ខុទាំងឡាយ ពួកមនុស្សបាឮដំណឹងថា ពួកជនណាកាន់​យកទ្រព្យ របស់ជនទាំងឡាយដទៃ ដែលគេមិនបានឲ្យ ដែលហៅថា លួច ព្រះរាជាទ្រង់ផ្ចាញ់ផ្ចាល នូវជនទាំងនោះ ទ្រង់ធ្វើនូវការផ្តាច់ផ្តិលឫសគល់ គឺទ្រង់កាត់ក្បាលពួកជនទាំងនោះ ។ លុះមនុស្សទាំងនោះបានឮហើយ ក៏​គិតយ៉ាងនេះថា បើដូច្នោះមានតែពួកយើងនាំគ្នា ធ្វើគ្រឿងសស្រ្តាវុធ​ដ៏មុត​ក្លា លុះនាំគ្នាធ្វើគ្រឿងសស្រ្តាវុធដ៏មុតក្លារួចហើយ នឹងកាន់យកទ្រព្យរបស់​ពួកជនណា ដែលគេមិនបានឲ្យ ដែលហៅថា លួច ហើយពួកយើងនឹង ផ្ចាញ់ផ្ចាល នូវជនទាំងនោះ នឹងធ្វើនូវការផ្តាច់ផ្តិលនូវឫសគល់ គឺកាត់ក្បាល របស់ជន ទាំងនោះចេញ ។ មនុស្សទាំងនោះ ក៏នាំគ្នាធ្វើគ្រឿងសស្រ្តាវុធ​ក៏មុតក្លា លុះនាំគ្នាធ្វើគ្រឿងសស្រ្តាវុធ ដ៏មុតក្លារួចហើយ ក៏ព្យាយាមធ្វើនូវ​ការសម្លាប់អ្នកស្រុកខ្លះ ព្យាយាមធ្វើនូវការសម្លាប់អ្នកនិគមខ្លះ ព្យាយាមធ្វើ​នូវការសម្លាប់អ្នកនគរខ្លះ ព្យាយាមធ្វើនូវការប្លន់អ្នកដើរផ្លូវខ្លះ ។ មនុស្សទាំង​នោះតែងកាន់យកទ្រព្យ របស់ពួកជនណា ដែលគេមិនបានឲ្យ ដែលហៅថា លួច ហើយផ្ចាញ់ផ្ចាលពួកជនទាំងនោះ ធ្វើនូវការផ្ចាច់ផ្តិលឫសគល់ គឺ​កាត់ក្បាលជនទាំងនោះ ។</p>
        <p><a class='ref km' id='km៤២' href='#km៤២'>៤២</a>ម្នាលភិក្ខុទាំងឡាយ កាលបើព្រះមហាក្សត្រិយ៍ មិនទ្រង់​ព្រះ​រាជទាន ព្រះរាជទ្រព្យដល់ពួកអ្នកខ្សត់ទ្រព្យដូច្នេះ សេចក្តីទ័លក្រ ក៏មាន​ច្រើនឡើង កាលបើសេចក្តីទ័លក្រមានច្រើនឡើងហើយ អទិន្នាទាន ក៏មាន​ច្រើនឡើង កាលបើអទិន្នាទាន មានច្រើនឡើងហើយ បាណាតិបាត ក៏មាន​ច្រើនឡើង កាលបើបាណាតិបាតមានច្រើន ឡើងហើយ មុសាវាទក៏មាន​ច្រើនឡើង កាលបើមុសាវាទមានច្រើនឡើងហើយ ទាំងអាយុទាំងពណ៌​សម្បុរ របស់សត្វទាំងនោះក៏ថយចុះ កាលសត្វទាំងនោះ ថយទាំងអាយុ ថយទាំងពណ៌សម្បុរចុះហើយ កូនទាំងឡាយរបស់មនុស្ស ដែលមានអាយុ ៨ ម៉ឺនឆ្នាំ ក៏ថយមក មានអាយុត្រឹម ៤ ម៉ឺនឆ្នាំវិញ ម្នាលភិក្ខុទាំងឡាយ បណ្តាពួកមនុស្ស ដែលមានអាយុត្រឹម ៤ ម៉ឺនឆ្នាំ (នោះ) មានបុរសម្នាក់​កាន់​យកទ្រព្យរបស់ជនទាំងឡាយដទៃ ដែលគេមិនបានឲ្យ ដែលហៅថា លួច ។ ពួករាជបុរសក៏ចាប់បុរសនោះ នាំយកទៅ ថ្វាយព្រះរាជាក្សត្រិយ៍ ដែល​បានមុទ្ធាភិសេក ហើយក្រាបបង្គំទូលថា បពិត្រព្រះសម្មតិទេព បុរសនេះ​កាន់យកទ្រព្យរបស់ជនទាំងឡាយដទៃ ដែលគេមិនបានឲ្យ ដែលហៅថា លួច ។ ម្នាលភិក្ខុទាំងឡាយ កាលបើពួករាជបុរសក្រាប​បង្គំទូលយ៉ាងនេះ​ហើយ ទើបព្រះរាជាក្សត្រិយ៍ដែលបានមុទ្ធាភិសេក ទ្រង់ត្រាស់សួរបុរស​នោះ យ៉ាងនេះថា នែបុរសដ៏ចម្រើន អ្នកឯងកាន់យកទ្រព្យរបស់ជនទាំងឡាយ​ដទៃ ដែលគេមិនបានឲ្យ ដែលហៅថា លួច ពិតមែនឬ ។ បុរសនោះក៏​ពោលសម្បជានមុសាវាទថា បពិត្រព្រះសម្មតិទេព មិនមែនទេ ។</p>
        <p><a class='ref km' id='km៤៣' href='#km៤៣'>៤៣</a>ម្នាលភិក្ខុទាំងឡាយ កាលបើព្រះមហាក្សត្រិយ៍ មិនទ្រង់​ព្រះ រាជទាន ព្រះរាជទ្រព្យដល់ពួកអ្នកខ្សត់ទ្រព្យ ដូច្នេះហើយ សេចក្តីទ័លក្រ ក៏មានច្រើនឡើង កាលបើសេចក្តីទ័លក្រ មានច្រើនឡើងហើយ អទិន្នាទាន ក៏មានច្រើនឡើង កាលបើអទិន្នាទាន មានច្រើនឡើងហើយ គ្រឿង សស្រ្តាវុធក៏មានច្រើនឡើង កាលបើគ្រឿងសស្រ្តាវុធមានច្រើនឡើងហើយ បាណាតិបាត ក៏មានច្រើនឡើង កាលបើបាណាតិបាតមានច្រើនឡើង ហើយ មុសាវាទក៏មានច្រើនឡើង កាលបើមុសាវាទមានច្រើនហើយ ទាំង អាយុទាំងពណ៌សម្បុរ របស់សត្វទាំងនោះ ក៏ថយចុះ កាលសត្វទាំងនោះ ថយទាំងអាយុ ថយទាំងពណ៌សម្បុរចុះហើយ កូនទាំងឡាយរបស់មនុស្ស ដែលមានអាយុ ៤ ម៉ឺនឆ្នាំ ក៏ថយមកមានអាយុត្រឹម ២ ម៉ឺនឆ្នាំវិញ ម្នាលភិក្ខុ ទាំងឡាយ បណ្តាពួកមនុស្ស ដែលមានអាយុត្រឹម ២ ម៉ឺនឆ្នាំ (នោះ) មាន បុរសម្នាក់កាន់យកទ្រព្យ របស់ជនទាំងឡាយដទៃ ដែលគេមិនបានឲ្យ ដែល ហៅថា លួច ។ បុរសម្នាក់នាំយកសេចក្តីនុ៎ះទៅក្រាបបង្គំទូល ញុះញង់ ព្រះរាជាជាក្សត្រិយ៍ ដែលបានមុទ្ធាភិសេកហើយថា បពិត្រព្រះសម្មតិទេព បុរសឈ្មោះនេះ កាន់យកទ្រព្យ របស់ជនទាំងឡាយដទៃ ដែលគេមិនបាន ឲ្យ ដែលហៅថា លួច ។</p>
        <p><a class='ref km' id='km៤៤' href='#km៤៤'>៤៤</a>ម្នាលភិក្ខុទាំងឡាយ កាលបើព្រះមហាក្សត្រិយ៍ មិនទ្រង់ព្រះ រាជទាន ព្រះរាជទ្រព្យដល់អ្នកខ្សត់ទ្រព្យដូច្នេះហើយ សេចក្តីទ័លក្រ ក៏មាន ច្រើនឡើង កាលបើសេចក្តីទ័លក្រមានច្រើនឡើងហើយ ។ បេ ។ បិសុណា-វាចា ក៏មានច្រើនឡើង កាលបើបិសុណាវាចាមានច្រើនឡើងហើយ ទាំង អាយុទាំងពណ៌សម្បុរ របស់សត្វទាំងនោះ ក៏ថយចុះ កាលសត្វទាំងនោះ ថយទាំងអាយុ ថយទាំងពណ៌សម្បុរចុះហើយ កូនទាំងឡាយ របស់មនុស្ស ដែលមានអាយុ ២ ម៉ឺនឆ្នាំ ក៏ថយចុះមកមានអាយុត្រឹម ១ ម៉ឺនឆ្នាំវិញ ម្នាល ភិក្ខុទាំងឡាយ បណ្តាពួកមនុស្សដែលមានអាយុ ១ ម៉ឺនឆ្នាំ (នោះ) សត្វពួក ខ្លះមានពណ៌សម្បុរល្អ សត្វពួកខ្លះមានពណ៌សម្បុរអាក្រក់ បណ្តាសត្វទាំង ពីរពួកនោះ សត្វណាដែលមានពណ៌សម្បុរអាក្រក់ ក៏ស្រឡាញ់ពួកសត្វ ដែលមានពណ៌សម្បុរល្អ ក៏ប្រព្រឹត្តមិច្ឆាចារ ក្នុងភរិយារបស់ពួកជនដទៃ ។</p>
        <p><a class='ref km' id='km៤៥' href='#km៤៥'>៤៥</a>ម្នាលភិក្ខុទាំងឡាយ កាលបើព្រះមហាក្សត្រិយ៍ មិនទ្រង់ព្រះ រាជទាន ព្រះរាជទ្រព្យ ដល់ពួកអ្នកខ្សត់ទ្រព្យដូច្នេះហើយ សេចក្តីទ័លក្រ ក៏មានច្រើនឡើង កាលបើសេចក្តីទ័លក្រ មានច្រើនឡើងហើយ អទិន្នាទាន ក៏មានច្រើនឡើង កាលបើអទិន្នាទានមាន ច្រើនឡើងហើយ ។ សេចក្តី សង្ខេប ។ កាមេសុ មិច្ឆាចារ ក៏មានច្រើនឡើង កាលបើកាមេសុមិច្ឆាចារ មានច្រើនឡើងហើយ ទាំងអាយុទាំងពណ៌សម្បុរ របស់សត្វទាំងនោះ ក៏ថយចុះ កាលសត្វទាំងនោះ ថយទាំងអាយុ ថយទាំងពណ៌សម្បុរ ចុះ ហើយ កូនទាំងឡាយរបស់មនុស្ស ដែលមានអាយុ ១ ម៉ឺនឆ្នាំ ក៏ថយមក មានអាយុ ត្រឹម ៥ ពាន់ឆ្នាំវិញ ម្នាលភិក្ខុទាំងឡាយ ធម៌ទាំងពីរប្រការ គឺផរុសវាចា ១ សម្ផប្បលាបៈ ១ ក៏មានច្រើនឡើង ក្នុងពួកមនុស្ស ដែលមាន អាយុត្រឹម ៥ ពាន់ឆ្នាំ កាលបើធម៌ទាំងពីរប្រការ មានច្រើនឡើងហើយ ទាំងអាយុទាំងពណ៌សម្បុរ របស់សត្វទាំងនោះ ក៏ថយចុះ កាលសត្វទាំង នោះថយទាំងអាយុ ថយទាំងពណ៌សម្បុរចុះហើយ កូនទាំងឡាយរបស់ ពួកមនុស្សដែលមានអាយុ ៥ ពាន់ឆ្នាំ ពួកខ្លះក៏ថយ មកមានអាយុត្រឹម ២ ពាន់ ៥ រយឆ្នាំវិញ ពួកខ្លះក៏ថយមកមានអាយុត្រឹម ២ ពាន់ឆ្នាំវិញ ម្នាល ភិក្ខុទាំងឡាយ អភិជ្ឈានិងព្យាបាទ ក៏មានច្រើនឡើង ក្នុងពួកមនុស្សដែល មានអាយុត្រឹម ២ ពាន់ ៥ រយឆ្នាំ កាលអភិជ្ឈានិងព្យាបាទ មានច្រើនឡើង ហើយ ទាំងអាយុទាំងពណ៌សម្បុររបស់សត្វទាំងនោះក៏ថយចុះ កាលសត្វ ទាំងនោះថយទាំងអាយុ ថយទាំងពណ៌សម្បុរចុះហើយ កូនទាំងឡាយ របស់មនុស្ស ដែលមានអាយុ ២ ពាន់ ៥ រយឆ្នាំ ក៏ថយមកមានអាយុត្រឹម ១ ពាន់ឆ្នាំវិញ ម្នាលភិក្ខុទាំងឡាយ មិច្ឆាទិដ្ឋិដ៏មានច្រើនឡើងក្នុងពួកមនុស្ស ដែលមានអាយុត្រឹម ១ ពាន់ឆ្នាំ កាលបើមិច្ឆាទិដ្ឋិ មានច្រើនឡើងហើយ ទាំងអាយុទាំង ពណ៌សម្បុររបស់សត្វទាំងនោះក៏ថយចុះ កាលសត្វទាំង នោះថយទាំងអាយុ ថយទាំងពណ៌សម្បុរចុះហើយ កូនទាំងឡាយរបស់ មនុស្ស ដែលមានអាយុ ១ ពាន់ឆ្នាំ ក៏ថយមក មានអាយុត្រឹម ៥ រយឆ្នាំវិញ ម្នាលភិក្ខុទាំងឡាយ ធម៌ទាំងឡាយ ៣ ប្រការគឺ អធម្មរាគៈ ១ វិសម-លោភៈ ១ មិច្ឆាធម្មៈ ១ ក៏មានច្រើនឡើងក្នុងពួកមនុស្ស ដែលមាន អាយុត្រឹម ៥ រយឆ្នាំ កាលបើធម៌ ៣ ប្រការ មានច្រើនឡើងហើយ ទាំងអាយុ ទាំងពណ៌សម្បុររបស់សត្វទាំងនោះក៏ថយចុះ កាលសត្វទាំងនោះថយទាំង អាយុ ថយទាំងពណ៌សម្បុរចុះហើយ កូនទាំងឡាយរបស់មនុស្ស ដែលមាន អាយុ ៥ រយឆ្នាំ ពួកខ្លះក៏ថយមក មានអាយុត្រឹម ២ រយ ៥០ ឆ្នាំវិញ ពួកខ្លះ ក៏ថយមក មានអាយុត្រឹម ២ រយ​ឆ្នាំវិញ ម្នាលភិក្ខុទាំងឡាយ ធម៌ទាំងឡាយ នេះគឺ ការមិនគោរពមាតា មិនគោរពបិតា មិនគោរពសមណៈ មិនគោរព ព្រាហ្មណ៍ មិនប្រព្រឹត្តកោតក្រែង ដល់បុគ្គលជាធំក្នុង ត្រកូល ក៏មានច្រើន ឡើង ក្នុងពួកមនុស្ស ដែលមានអាយុត្រឹម ២ រយ ៥០ ។ ម្នាលភិក្ខុទាំង ឡាយ កាលបើព្រះមហាក្សត្រិយ៍មិនទ្រង់ព្រះរាជទានព្រះរាជទ្រព្យដល់ពួក អ្នកខ្សត់ ទ្រព្យដូច្នេះហើយ សេចក្តីទ័លក្រក៏មានច្រើនឡើង កាលបើសេចក្តី ទ័លក្រមានច្រើនឡើងហើយ អទិន្នាទានក៏មានច្រើនឡើង កាលអទិន្នាទាន មានច្រើនឡើងហើយ គ្រឿងសស្រ្តាវុធ​ ក៏មានច្រើនឡើង កាលគ្រឿង សស្រ្តាវុធមានច្រើនឡើងហើយ បាណាតិបាត ក៏មានច្រើនឡើង កាល បាណាតិបាតមានច្រើនឡើងហើយ មុសាវាទ ក៏មានច្រើនឡើង កាល មុសាវាទមានច្រើនឡើងហើយ បិសុណាវាចា ក៏មានច្រើនឡើង កាល បិសុណាវាចាមានច្រើនឡើងហើយ កាមេសុមុច្ឆាចារ ក៏មានច្រើនឡើង កាលកាមេសុមុច្ឆាចារ មានច្រើនឡើងហើយ ធម៌ ២ ប្រការ គឺផរុសវាចា ១ សម្ផប្បលាបៈ ១ ក៏មានច្រើនឡើង កាលធម៌ ២ ប្រការមានច្រើនឡើងហើយ អភិជ្ឈានិងព្យាបាទ ក៏មានច្រើនឡើង កាលអភិជ្ឈានិងព្យាបាទ មានច្រើន ឡើងហើយ មិច្ឆាទិដ្ឋិ ក៏មានច្រើនឡើង កាលមិច្ឆាទិដ្ឋិ មានច្រើនឡើងហើយ ធម៌ ៣ ប្រការគឺ អធម្មរាគៈ ១ វិសមលោភៈ ១ មិច្ឆាធម្មៈ ១ ក៏មានច្រើនឡើង កាលធម៌ ៣ ប្រការមានច្រើនឡើងហើយ ធម៌ទាំងឡាយ នេះ គឺការមិន គោរពមាតា មិនគោរពបិតា មិនគោរពសមណៈ មិនគោរពព្រាហ្មណ៍ មិន ប្រព្រឹត្ត កោតក្រែងដល់បុគ្គលជាធំក្នុងត្រកូល ក៏មានច្រើនឡើង កាលធម៌ ទាំងនេះ មានច្រើនឡើងហើយ ទាំងអាយុទាំងពណ៌សម្បុរ របស់សត្វទាំង នោះ ក៏ថយចុះ កាលសត្វទាំងនោះ ថយទាំងអាយុ ថយទាំងពណ៌សម្បុរចុះ ហើយ កូនទាំងឡាយរបស់មនុស្ស ដែលមានអាយុ ២ រយ ៥០ ឆ្នាំ ក៏ថយ មកមានអាយុត្រឹម ១ រយឆ្នាំវិញ ។​​</p>
        <p><a class='ref km' id='km៤៦' href='#km៤៦'>៤៦</a>ម្នាលភិក្ខុទាំងឡាយ (តទៅខាងមុខ) នឹងមានសម័យដែលកូន​របស់មនុស្សទាំងនេះ មានអាយុ ១០ ឆ្នាំ កាលបើមនុស្សមានអាយុ ១០ ឆ្នាំ ពួកនាងកុមារិការអាយុ ៥ ឆ្នាំ នឹងល្មមឲ្យមានប្តី ម្នាលភិក្ខុទាំងឡាយ កាល​បើមនុស្សមានអាយុ ១០ ឆ្នាំ រស (ដ៏ប្រសើរ) ទាំងនេះគឺ ទឹកដោះថ្លា ទឹកដោះ​ខាប់ ប្រេង ទឹកឃ្មុំ ទឹកអំពៅ អំបិល នឹងបាត់ទៅ ម្នាលភិក្ខុទាំងឡាយ កាលបើពួកមនុស្សមានអាយុ ១០ ឆ្នាំ ស្មៅគែលលក នឹងជាភោជនដ៏ប្រសើរ ម្នាលភិក្ខុទាំងឡាយ ក្នុងកាលឥឡូវនេះ បាយស្រូវសាលីលាយដោយសាច់ ជាភោជនដ៏ប្រសើរដូចម្តេចមិញ ម្នាលភិក្ខុទាំងឡាយ កាលបើពួកមនុស្ស មានអាយុ ១០ ​ឆ្នាំ ស្មៅគែលលកនឹងជាភោជនដ៏ប្រសើរ​ យ៉ាងនេះឯង ម្នាលភិក្ខុទាំងឡាយ កាលបើពួកមនុស្ស មានអាយុ ១០ ឆ្នាំ កុសលកម្មបថ ទាំង ១០ នឹងសាបសូន្យទៅគ្រប់អន្លើ អកុសលកម្មបថទាំង ១០ នឹងចម្រើន ច្រើនឡើង ម្នាលភិក្ខុទាំងឡាយ កាលបើពួកមនុស្សមានអាយុ ១០ ឆ្នាំ សូម្បី ពាក្យថា កុសលក៏មិនមាន បើដល់ម្ល៉ោះទៅហើយ មនុស្សអ្នកធ្វើកុសល តើនឹងមានមកពីណា ម្នាលភិក្ខុទាំងឡាយ កាលបើពួកមនុស្សមានអាយុ ១០ ឆ្នាំ ជនទាំងឡាយណា ជាអ្នកមិនគោរពមាតា មិនគោរពបិតា មិន​គោរពសមណៈ មិនគោរពព្រាហ្មណ៍ មិនប្រព្រឹត្តកោតក្រែងបុគ្គលជាច្បង​ក្នុងត្រកូល ជនទាំងនោះ នឹងជាអ្នកគួរគេបូជាផង នឹងជាអ្នកគួរគេសសើរ​ផង ម្នាលភិក្ខុទាំងឡាយ មនុស្សក្នុងកាលឥឡូវនេះ ដែលជាអ្នកគោរពមាតា គោរពបិតា គោរពសមណៈ គោរពព្រាហ្មណ៍ ប្រព្រឹត្តកោតក្រែងបុគ្គលជា ច្បងក្នុងត្រកូល មនុស្សទាំងនោះ ទើបជាអ្នកគួរគេបូជាផង គួរគេសរសើរ​ផង ដូចម្តេចមិញ ម្នាលភិក្ខុទាំងឡាយ កាលដែលពួកមនុស្សមានអាយុ ១០ ឆ្នាំ ជនណាមិនគោរពមាតា មិនគោរពបិតា មិនគោរពសមណៈ មិនគោរព​ព្រាហ្មណ៍ មិនប្រព្រឹត្តកោតក្រែងបុគ្គលជាច្បងក្នុងត្រកូល ជនទាំងនោះ ទើបជាអ្នកគួរគេបូជាផង គួរគេសរសើរផង ដូច្នោះឯង ម្នាលភិក្ខុទាំងឡាយ កាលដែលមនុស្សមានអាយុ ១០ ឆ្នាំ នឹងមិនមានសេចក្តីគោរព កោតក្រែង​ថា (អ្នកនេះ) ជាមាតា ជាម្តាយមីងខាងមាតា ជាបិតា ជាម្តាយមីងខាងបិតា ជាម្តាយធំខាងមាតា ជាភរិយារបស់អាចារ្យ ឬថា ជាប្រពន្ធរបស់គ្រូ (នៃខ្លួន) ដូច្នេះឡើយ សត្វលោកនឹងច្រឡូកច្រឡំគ្នា ដូចជាពពែ មាន់ ជ្រូក ឆ្កែ ចចក ដូច្នោះឯង ម្នាលភិក្ខុទាំងឡាយ កាលដែលមនុស្សមានអាយុ ១០ ឆ្នាំ គំនុំ​ក៏ក្លៀវក្លា ព្យាបាទដ៏ក្លៀវក្លា ចិត្តប្រទូស្តដ៏ក្លៀវក្លា ចិត្តប្រាថ្នានឹងសម្លាប់​ដ៏ក្លៀវក្លា នឹងកើតប្រាកដដល់គ្នានឹងគ្នា គឺមានតានិងបុត្ត ។ បុត្តនិងមាតា ។ បិតានិងបុត្ត ។ បុត្តនិងបិតា ។ បងប្អូនប្រុសនិងបងប្អូនស្រី ។ គំនុំដ៏ក្លៀវក្លា ព្យាបាទដ៏ក្លៀវក្លា ចិត្តប្រទូស្តដ៏ក្លៀវក្លា ចិត្តប្រាថ្នានឹងសម្លាប់ដ៏ក្លៀវក្លារបស់​បងប្អូនស្រី នឹងកើតប្រាកដឡើងដល់បងប្អូនប្រុស ម្នាលភិក្ខុទាំងឡាយ គំនុំ​ដ៏ក្លៀវក្លា ព្យាបាទដ៏ក្លៀវក្លា ចិត្តប្រទូសដ៏ក្លៀវក្លា ចិត្តប្រាថ្នានឹងសម្លាប់​ដ៏ក្លៀវ​ក្លារបស់ព្រានម្រឹគ កើតឡើងប្រាកដ ព្រោះឃើញម្រឹគ មានឧបមា​ដូចម្តេច​មិញ ម្នាលភិក្ខុទាំងឡាយ កាលដែលមនុស្សមានអាយុ ១០ ឆ្នាំ គំនុំដ៏ក្លៀវក្លា ព្យាបាទដ៏ក្លៀវក្លា ចិត្តប្រទូស្តដ៏ក្លៀវក្លា ចិត្តប្រាថ្នានឹងសម្លាប់ដ៏ក្លៀវក្លា របស់​សត្វទាំងនោះ នឹងកើតប្រាកដដល់គ្នានឹងគ្នា មានឧបមេយ្យដូច្នោះឯង គឺ​មាតានិងបុត្ត ។ បុត្តនិងមាតា ។ បិតានិងបុត្រ ។ បុត្តនិងបិតា ។ បងប្អូន​ប្រុសនិងបងប្អូនស្រី ។ គំនុំដ៏ក្លៀវក្លា ព្យាបាទដ៏ក្លៀវក្លា ចិត្តប្រទូស្តដ៏ក្លៀវក្លា ចិត្តប្រាថ្នានឹងសម្លាប់ដ៏ក្លៀវក្លា របស់បងប្អូនស្រីនឹងកើតប្រាកដ ដល់បងប្អូន​ប្រុស ។</p>
        <p><a class='ref km' id='km៤៧' href='#km៤៧'>៤៧</a>ម្នាលភិក្ខុទាំងឡាយ កាលដែលមនុស្សមានអាយុ ១០ ឆ្នាំ សត្ថន្តរកប្ប (លោកវិនាសទៅដោយគ្រឿងសស្រ្តាវុធ) នឹងកើតមានឡើង​អស់ ៧ ថ្ងៃ មនុស្សទាំងនោះ នឹងសម្គាល់គ្នាថា ដូចជាម្រឹគ គ្រឿង​សស្រ្តាវុធ​ដ៏មុតក្លានឹងជាប់នៅតែក្នុងដៃ នៃមនុស្សទាំងនោះ មនុស្សទាំងនោះសម្គាល់​ថា នេះជាម្រឹគ ហើយក៏ផ្តាច់ជីវិតគ្នានឹងគ្នា ដោយគ្រឿងសស្រ្តាវុធដ៏មុតក្លា ។ ម្នាលភិក្ខុទាំងឡាយ លំដាប់នោះឯង បណ្តាសត្វទាំងនោះ សត្វពួកខ្លះ​នឹង​គិតគ្នាយ៉ាងនេះថា ពួកយើងកុំសម្លាប់បុរសណាមួយឡើយ ទាំងបុរសណា​មួយក៏កុំសម្លាប់ពួកយើងឡើយ បើដូច្នោះ ពួកយើងគួរចូលទៅរកស្មៅ ស្បាត ព្រៃស្បាត ឈើស្បាត ស្ទឹងដែលទៅមកបានដោយលំបាក ឬភ្នំដែល​មិនរាបស្មើ ហើយយកមើមនិងផ្លែក្នុងព្រៃ ជាអាហារចិញ្ចឹមជីវិត ។ សត្វទាំង​នោះ នឹងចូលទៅរកស្មៅស្បាត ព្រៃស្បាត ឈើស្បាត ស្ទឹងដែលទៅមកបាន ដោយលំបាក ឬភ្នំដែលមិនរាបស្មើ ហើយយកមើមនិងផ្លៃក្នុងព្រៃ ជាអាហារ​ចិញ្ចឹមជីវិត អស់ ៧ ថ្ងៃ ។ លុះថ្ងៃ ៧ នោះកន្លងទៅ ទើបសត្វអម្បាលនោះ​ចេញមកអំពីស្មៅស្បាត អំពីព្រៃស្បាត អំពីឈើស្បាត អំពីស្ទឹងដែលទៅមក​បានដោយលំបាក អំពីភ្នំដែលមិនរាបសើ្ម ហើយឱបគ្នាទៅវិញទៅមក រួច​ហើយនិយាយរាក់ទាក់ លួងលោមគ្នា ក្នុងរោងទាំងឡាយដោយពាក្យថា ម្នាលអ្នកដ៏ចម្រើន អ្នករស់នៅដូចពួកសត្វ ដែលយើងបានឃើញហើយ ម្នាលអ្នកដ៏ចម្រើន អ្នករស់នៅដូចពួកសត្វ ដែលយើងបានឃើញហើយ ។ ម្នាលភិក្ខុទាំងឡាយ លំដាប់នោះឯង សត្វអម្បាលនោះ នឹងមានសេចក្តី ត្រិះរិះ​យ៉ាងនេះថា ពួកយើងនេះឯង បានជាដល់នូវការអស់ទៅ នៃញាតិ ជាច្រើនដូច្នេះ ព្រោះហេតុតែកាន់ ធម៌ជាអកុសលទាំងឡាយ បើដូច្នោះមាន តែពួកយើងធ្វើកុសលវិញ តើគួរធ្វើកុសល ដូចម្តេច ណ្ហើយចុះ ពួកយើងគួរ វៀរចាកបាណាតិបាត ប្រព្រឹត្តសមាទាននូវកុសលធម៌ នេះចុះ ។ ទើបសត្វ ទាំងនោះនាំគ្នាវៀចាកបាណាតិបាត ប្រព្រឹត្តសមាទាននូវ កុសលធម៌នេះ សត្វទាំងនោះ ក៏ចម្រើនអាយុ ចម្រើនពណ៌សម្បុរឡើង ព្រោះហេតុដែល បាន សមាទាននូវកុសលធម៌ទាំងឡាយ កាលសត្វទាំងនោះបានចម្រើន​អាយុ ចម្រើនពណ៌សម្បុរហើយ កូនទាំងឡាយរបស់ពួកមនុស្ស ដែលមាន​អាយុ ១០ ឆ្នាំ ក៏ត្រឡប់ទៅជាមានអាយុ ២០ ឆ្នាំឡើងវិញ ។ ម្នាលភិក្ខុ​ទាំងឡាយ លំដាប់នោះឯង សត្វអម្បាលនោះ នឹងមានសេចក្តីត្រិះរិះ​យ៉ាង​នេះថា ពួកយើងបានចម្រើនអាយុ បានចម្រើនពណ៌សម្បុរ ឡើងវិញព្រោះ​ហេតុតែបានសមាទាន នូវកុសលធម៌ទាំងឡាយ បើដូច្នោះ ពួកយើងគួរ ធ្វើកុសលឲ្យចម្រើនក្រៃលែង ជាងនេះទៅទៀត តើគួរធ្វើ កុសលអ្វី ណ្ហើយ​ចុះ ពួកយើងគួរវៀរចាកអទិន្នាទាន គួរវៀរចាកកាមេសុ មិច្ឆាចារ គួរវៀរចាក បិសុណាវាចា គួរវៀរចាកផរុសវាចា គួរវៀរចាកសម្ផប្បលាបៈ គួរលះបង់ អភិជ្ឈា គួរលះបង់ព្យាបាទ គួរលះបង់មិច្ឆាទិដ្ឋិចេញ គួរលះបង់ធម៌ ៣ ប្រការ គឺ អធម្មរាគៈ ១ វិសមលោភៈ ១ មិច្ឆាធម្មៈ ១ ចេញ បើដូច្នោះ ពួកយើងគួរជាអ្នកគោរពមាតា គោរពបិតា គោរពសមណៈ គោរព្រាហ្មណ៍ និងជាអ្នកប្រព្រឹត្តកោតក្រែងបុគ្គល ជាច្បងក្នុងត្រកូល ពួកយើងគួរនាំគ្នា​ប្រព្រឹត្តសមាទាន នូវកុសលធម៌ទាំងនេះចុះ ។ សត្វទាំងនោះ ក៏ជាអ្នកគោរព​មាតា គោរពបិតា គោរពសមណៈ គោរពព្រាហ្មណ៍ និងជាអ្នកប្រព្រឹត្តកោត ក្រែងត្រកូលរៀមច្បង ប្រព្រឹត្តសមាទាននូវកុសលធម៌នេះ ក៏បានចម្រើន អាយុ ចម្រើនពណ៌សម្បុរឡើងវិញ ព្រោះហេតុដែលបានសមាទាននូវ កុសលធម៌ទាំងនោះ កាលសត្វអម្បាលនោះចម្រើនអាយុ ចម្រើនពណ៌​សម្បុរ​ឡើងហើយ កូនទាំងឡាយរបស់ពួកមនុស្សដែលមានអាយុ ២០ ឆ្នាំ ក៏មានអាយុ ៤០ ឆ្នាំឡើងវិញ ។ កូនទាំងឡាយរបស់ពួកមនុស្ស ដែលមាន​អាយុ ៤០ ឆ្នាំ ក៏មានអាយុ ៨០ ឆ្នាំឡើងវិញ ។ កូនទាំងឡាយរបស់ ពួក​មនុស្ស ដែលមានអាយុ ៨០ ឆ្នាំក៏មានអាយុ ១៦០ ឆ្នាំឡើងវិញ ។ កូនទាំង​ឡាយរបស់ពួកមនុស្ស ដែលមានអាយុ ១៦០ ឆ្នាំ ក៏មានអាយុ ៣២០ ឆ្នាំ​ឡើង​វិញ ។ កូនទាំងឡាយរបស់ពួកមនុស្ស ដែលមានអាយុ ៣២០ ឆ្នាំ ក៏មានអាយុ ៦៤០ ឆ្នាំឡើងវិញ ។ កូនទាំងឡាយរបស់ពួកមនុស្ស ដែលមានអាយុ ៦៤០ ឆ្នាំ ក៏មានអាយុ ២ ពាន់ឆ្នាំ ឡើងវិញ ។ កូនទាំងឡាយរបស់ពួកមនុស្ស ដែលមានអាយុ ២ ពាន់ឆ្នាំ ក៏មានអាយុ ៤ ពាន់ឆ្នាំឡើងវិញ ។ កូនទាំង​ឡាយរបស់ពួកមនុស្ស ដែលមានអាយុ ៤ ពាន់ឆ្នាំ ក៏មានអាយុ ៨ ពាន់ឆ្នាំ​ឡើងវិញ ។ កូនទាំងឡាយរបស់ពួកមនុស្ស ដែលមានអាយុ ៨ ពាន់ឆ្នាំ ក៏មានអាយុ ២ ម៉ឺនឆ្នាំឡើងវិញ ។ កូន​ទាំងឡាយរបស់ពួកមនុស្ស ដែល​មានអាយុ ២ ម៉ឺនឆ្នាំ ក៏មានអាយុ ៤ ម៉ឺនឆ្នាំឡើងវិញ ។ កូនទាំង​ឡាយ​របស់​ពួកមនុស្សដែលមានអាយុ ៤ ម៉ឺនឆ្នាំ ក៏មានអាយុ ៨ ម៉ឺនឆ្នាំ ឡើងវិញ ។</p>
        <p><a class='ref km' id='km៤៨' href='#km៤៨'>៤៨</a>ម្នាលភិក្ខុទាំងឡាយ កាលបើពួកមនុស្ស មានអាយុ ៨ ម៉ឺនឆ្នាំ ពួកនាងកុមារិកា មានអាយុ ៥០០ ឆ្នាំ ទើបល្មមឲ្យមានប្តី ។ ម្នាលភិក្ខុ ទាំងឡាយ កាលបើពួកមនុស្សមានអាយុ ៨ ម៉ឺនឆ្នាំ នឹងមានអាពាធតែ ៣ យ៉ាង គឺចំណង់ក្នុងអាហារ ១ បរិភោគអាហារមិនបាន ១ សេចក្តីគ្រាំគ្រា​រាងកាយ ១ ។ ម្នាលភិក្ខុទាំងឡាយ កាលដែលពួកមនុស្សមានអាយុ ៨ ម៉ឺនឆ្នាំ ជម្ពូទ្វីបនេះ នឹងជាទ្វីបស្តុកស្តម្ភធំទូលាយ មានស្រុក និគម រាជធានី (តៗគ្នា) មួយរយៈមាន់ហើរធ្លាក់ ។ ម្នាលភិក្ខុទាំងឡាយ កាលបើ ពួកមនុស្ស មានអាយុ ៨ ម៉ឺនឆ្នាំ ជម្ពូទ្វីបនេះនឹងពេញដោយមនុស្ស (រកចន្លោះគ្មាន) ដូច អវីចិនរក ពុំនោះសោត ដូចព្រៃបបុរ ឬព្រៃរាំងភ្នំ ។ ម្នាលភិក្ខុទាំងឡាយ កាលបើ ពួកមនុស្សមានអាយុ ៨ ម៉ឺនឆ្នាំ ក្រុងពារាណសីនេះ នឹងប្រែឈ្មោះ ជាកេតុមតីរាជធានីវិញ ជារាជធានីស្តុកស្តម្ភ ធំទូលាយ មានជនក៏ច្រើន មានមនុស្សកុះករ និងមានភិក្ខាហារ ដ៏សម្បូណ៍ ។ ម្នាលភិក្ខុទាំងឡាយ កាលបើពួកមនុស្ស មានអាយុ ៨ ម៉ឺនឆ្នាំ ក្នុងជម្ពូទ្វីបនេះ នឹងមាននគរ ៨ ម៉ឺន ៤​ ពាន់ មានកេតុមតីរាជធានីឯង ជាប្រធាន ។ ម្នាលភិក្ខុទាំងឡាយ កាលបើពួកមនុស្ស មានអាយុ ៨ ម៉ឺនឆ្នាំ នឹងមានព្រះរាជា (១ព្រះអង្គ) ព្រះនាមសង្ខៈ ទ្រង់កើតឡើង ក្នុងកេតុមតីរាធានី ជាស្តេចចក្រពត្តិ ទ្រង់ជា ធម្មិកធម្មរាជ ជាឥស្សរៈលើផែនដី មានសមុទ្រទាំង ៤ ជាទីបំផុត ជាស្តេច​ឈ្នះសង្រ្គាម ទ្រង់មានជនបទដល់នូវថិរភាព​ ទ្រង់បរិបូណ៌ ដោយរ័តន៍ ៧ ប្រការ ។ ឯរ័តន៍ទាំង ៧ ប្រការរបស់ព្រះបាទសង្ខៈនោះ គឺ ចក្ករ័តន៍ ១ ហត្ថិរ័តន៍ ១ អស្សរ័តន៍ ១ មណិរ័តន៍ ១ ឥត្ថីរ័តន៍ ១ គហបតិរ័តន៍ ១ រាប់​បរិនាយករ័តន៍ ១ ផង ជាគម្រប់ ៧ ។ ឯព្រះបាទសង្ខៈនោះ នឹងមាន​ព្រះរាជបុត្រ ច្រើនជាងពាន់ សុទ្ធសឹងក្លៀវក្លា អង់អាច សង្កត់សង្កិននូវ ពួក​សេនារបស់ស្តេចដទៃបាន ។ ព្រះបាទសង្ខៈនោះ ទ្រង់ត្រួតត្រា គ្រប់គ្រង នូវផែនដី ដែលមានសាគរជាទីបំផុត ដោយធម៌ មិនបាច់ប្រើអាជ្ញា មិនបាច់​ប្រើគ្រឿងសស្រ្តាវុធទេ ។ ម្នាលភិក្ខុទាំងឡាយ កាលបើពួកមនុស្សមានអាយុ ៨ ម៉ឺនឆ្នាំ ព្រះមានព្រះភាគ ទ្រង់ព្រះនាមមេត្តេយ្យៈ នឹងកើតឡើងក្នុងលោក ទ្រង់ឆ្ងាយចាកកិលេស ទ្រង់ត្រាស់ដឹងញេយ្យធម៌ទាំងពួង ដោយប្រពៃ​ចំពោះព្រះអង្គ ទ្រង់បរិបូណ៌ដោយវិជ្ជានិងចរណៈ ទ្រង់មានព្រះដំណើរល្អ ទ្រង់ជ្រាបច្បាស់នូវត្រៃលោក ទ្រង់ប្រសើរដោយសីលាទិគុណ ឥតមាន​បុគ្គលណាសើ្ម ទ្រង់ទូន្មាននូវបុរសដែលគួរទូន្មាន ទ្រង់ជាសាស្តានៃទេវតា និងមនុស្សទាំងឡាយ ទ្រង់ជ្រាបច្បាស់នូវចតុរារិយសច្ច ទ្រង់មានដំណើរ​ទៅកាន់ត្រៃភពខ្ជាក់ចោលហើយ ដូចជាតថាគត ដែលឆ្ងាយចាកកិសេស ត្រាស់ដឹងញេយ្យធម៌ទាំងពួង ដោយប្រពៃចំពោះខ្លួនឯង បរិបូណ៌ដោយ​វិជ្ជា និងចរណៈ មានដំណើរល្អ ជ្រាបច្បាស់នូវត្រៃលោក ប្រសើរដោយសីលាទិ-គុណ ឥតមានបុគ្គលណាស្មើ ទូន្មាននូវបុរសដែលគួរទូន្មាន ជាសាស្តានៃ ទេវតា និងមនុស្សទាំងឡាយ ជ្រាបច្បាស់នូវចតុរារិយសច្ច មានដំណើរទៅ កាន់ត្រៃភព ខ្ជាក់ចោលហើយ ដែលកើតឡើងក្នុងលោក ក្នុងកាលឥឡូវ នេះដែរ ។ ព្រះមេត្តេយ្យៈមានព្រះភាគអង្គនោះ ទ្រង់បានត្រាស់ដឹង បាន ធ្វើឲ្យជាក់ច្បាស់នូវព្រះនិញ្វនចំពោះព្រះអង្គ ហើយញុំាងលោកនេះ ព្រម ទាំងទេវលោក មារលោក ព្រហ្មលោក ញុំាងពពួកសត្វព្រមទាំងសមណៈ និងព្រាហ្មណ៍ ទាំងមនុស្សជាសម្មតិទេពនិងមនុស្សដ៏សេស ឲ្យត្រាស់ដឹងផង ដូចតថាគត ដែលបានត្រាស់ដឹងហើយ ធ្វើឲ្យជាក់ច្បាស់នូវព្រះនិញ្វន ចំពោះខ្លួនឯង ហើយញុំាងលោកនេះព្រមទាំងទេវលោក មារលោក ព្រហ្មលោក ញុំាងពពួកសត្វព្រមទាំងសមណៈ និងព្រាហ្មណ៍ ទាំងមនុស្ស ជាសម្មតិទេព និងមនុស្សដ៏សេសឲ្យត្រាស់ដឹងផង ក្នុងកាលឥឡូវនេះដែរ ។ ព្រះមេត្តេយ្យៈមានព្រះភាគអង្គនោះ នឹងទ្រង់សម្តែងធម៌ ពីរោះបទដើម ពីរោះបទកណ្តាល ពីរោះបទចុង ទាំងទ្រង់ប្រកាសព្រហ្មចរិយធម៌ ព្រមទាំង អត្ថ និងព្យព្ជានៈ ដ៏ពេញបរិបូណ៌ បរិសុទ្ធទាំងអស់ ដូចតថាគតដែលសម្តែង ធម៌ ពីរោះបទដើម ពីរោះបទកណ្តាល ពីរោះបទចុង ប្រកាសព្រហ្មចរិយធម៌ ព្រមទាំងអត្ថនិងព្យញ្ជនៈ ដ៏ពេញបរិបូណ៌ បរិសុទ្ធទាំងអស់ ក្នុងកាលឥឡូវ នេះដែរ ។ ព្រះមេត្តេយ្យៈមានព្រះភាគអង្គនោះ នឹងគ្រប់គ្រងនូវភិក្ខុសង្ឃ ច្រើនពាន់ ដូចតថាគតដែលគ្រប់គ្រងនូវភិក្ខុសង្ឃច្រើនរយ ក្នុងកាលឥឡូវ នេះដែរ ។ ម្នាលភិក្ខុទាំងឡាយ លំដាប់នោះឯង ព្រះបាទសង្ខៈ ទ្រង់ត្រាស់ បង្គាប់ឲ្យលើកប្រាសាទ ដែលព្រះបាទមហាបនាទៈឲ្យកសាង ហើយទ្រង់ ប្រថាប់នៅ (ក្នុងប្រាសាទនោះ) ទ្រង់លះបង់ (ប្រាសាទនោះ) ឲ្យជាទាន ដល់ពួកសមណព្រាហ្មណ៍ កបណៈ (មនុស្សកំព្រា) អទ្ធិកៈ (អ្នកដំណើរ) វណិព្វកៈ (អ្នកនិយាយសរសើរហើយសូម) និងពួកយាចក (ស្មូម) រួចទ្រង់ ដាក់ព្រះកេសានិងព្រះមស្សុ ទ្រង់ស្លៀកដណ្តប់កាសាវព័ស្រ្ត ចេញចាក រាជាគារស្ថាន ចូលទៅកាន់ផ្នួស ក្នុងសម្នាក់នៃព្រះមេត្តេយ្យៈមានព្រះភាគ អរហន្តសម្មាសម្ពុទ្ធ ។ កាលព្រះបាទសង្ខៈនោះ ទ្រង់ព្រះផ្នួសយ៉ាងនេះ ហើយ ទ្រង់គេចចេញទៅតែមួយព្រះអង្គឯង ឥតមានសេចក្តីប្រមាទឡើយ មានសេចក្តីព្យាយាម ជាគ្រឿងដុតនូវកិលេស មានព្រះហឫទ័យបែរ ឆ្ពោះ ទៅរកព្រះនិញ្វន ពួកកុលបុត្រ ដែលចេញចាកផ្ទះ ទៅបួសក្នុងភាពជា បុគ្គលមិនមានផ្ទះដោយប្រពៃ ដើម្បីប្រយោជន៍ដល់អនុត្តរធម៌ណា ពុំយូរ ប៉ន្មាន ក៏ព្រះសង្ខត្ថេរ បានត្រាស់ដឹង បានធ្វើឲ្យជាក់ច្បាស់នូវអនុត្តរធម៌នោះ ដែលជាទីបំផុតនៃព្រហ្មចារ្យ ដោយខ្លួនឯង ក្នុងបច្ចុប្បន្ននេះ ក៏សម្រាក សម្រាន្តនៅដោយឥរិយាបថទាំង ៤ ។</p>
        <p><a class='ref km' id='km៤៩' href='#km៤៩'>៤៩</a>ម្នាលភិក្ខុទាំងឡាយ អ្នកទាំងឡាយ ចូរមានខ្លួនជាទីពឹង មានខ្លួន ជាទីពំនាក់ កុំមានរបស់ដទៃ ជាទីពឹងពំនាក់ឡើយ ចូរមានធម៌ជាទីពឹង មាន ធម៌ជាទីពំនាក់ កុំមានរបស់ដទៃជាទីពឹងពំនាក់ឡើយ ។ ម្នាលភិក្ខុទាំងឡាយ ភិក្ខុមានខ្លួនជាទីពឹង មានខ្លួនជាទីពំនាក់ មិនមានរបស់ដទៃជាទីពឹងពំនាក់ មានធម៌ជាទីពឹង មានធម៌ជាទីពំនាក់ មិនមានរបស់ដទៃ ជាទីពឹងពំនាក់ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណានូវកាយ ក្នុងកាយជាប្រក្រតី មានព្យាយាម ជាគ្រឿងដុតកម្តៅនូវកិលេស មានប្រាជ្ញា ដឹងសព្វ មានស្មារតី កម្ចាត់បង់នូវអភិជ្ឈា និងទោមនស្ស ក្នុងលោកបាន ពិចារណានូវវេទនា ក្នុងវេទនាទាំងឡាយ ជាប្រក្រតី មានព្យាយាម ជាគ្រឿង ដូតនូវកិលេស មានប្រាជ្ញាដឹងសព្វ មានស្មារតី កម្ចាត់បង់នូវអភិជ្ឈា និង ទោមនស្សក្នុងលោកបាន ពិចារណានូវចិត្ត ក្នុងចិត្តជាប្រក្រតី មានព្យាយាម ជាគ្រឿងដុតនូវកិលេស មានប្រាជ្ញាដឹងសព្វ មានស្មារតី កម្ចាត់បង់នូវ អភិជ្ឈានិងទោមនស្សក្នុងលោកបាន ពិចារណានូវធម៌ ក្នុងធម៌ទាំងឡាយ ជាប្រក្រតី មានព្យាយាម ជាគ្រឿងដុតនូវកិលេស មានប្រាជ្ញាដឹងសព្វ មាន ស្មារតី កម្ចាត់បង់នូវ​អភិជ្ឈា និងទោមនស្ស ក្នុងលោកបាន ។ ម្នាលភិក្ខុទាំង ឡាយ យ៉ាងនេះ ហៅថា ភិក្ខុមានខ្លួនជាទីពឹង មានខ្លួនជាទីពំនាក់ មិនមាន របស់ដទៃ ទីពឹងពំនាក់ មានធម៌ជាទីពឹង មានធម៌ជាទីពំនាក់ មិនមានរបស់ ដទៃ ជាទីពឹងពំនាក់ឡើយ ។</p>
        <p><a class='ref km' id='km៥០' href='#km៥០'>៥០</a>ម្នាលភិក្ខុទាំងឡាយ អ្នកទាំងឡាយចូរប្រព្រឹត្តក្នុងគោចរ ជា វិស័យ ដែលមានមកអំពីបិតានៃខ្លួន ។ ម្នាលភិក្ខុទាំងឡាយ កាលបើអ្នក ទាំងឡាយប្រព្រឹត្តក្នុងគោចរ ជាវិស័យ ដែលមានមកអំពីបិតានៃខ្លួនហើយ នឹងចម្រើនអាយុផង ចម្រើនពណ៌សម្បុរផង ចម្រើនសេចក្តីសុខផង ចម្រើន ភោគៈផង ចម្រើនកម្លាំងផង ។ ម្នាលភិក្ខុទាំងឡាយ ចុះអ្វី (ជាហេតុឲ្យ ចម្រើន) អាយុរបស់ភិក្ខុ ។ ម្នាលភិក្ខុទាំងឡាយ ភិក្ខុក្នុងសាសនានេះ ចម្រើនឥទ្ធិបាទប្រកបដោយឆន្ទសមាធិ និងបធានសង្ខារ ចម្រើនឥទ្ធិបាទ ប្រកបដោយវីរិយសមាធិ និងបធានសង្ខា... ចិត្តសមាធិនិងបធានសង្ខារ... វីមំសាសមាធិនិងបធានសង្ខារ ភិក្ខុនោះ បើមានបំណង (នឹងរស់នៅ) គប្បី ឋិតនៅអស់ ១ អាយុកប្ប ឬ ១ អាយុកប្បប្លាយ ព្រោះហេតុដែលបានចម្រើន បានធ្វើឲ្យច្រើន នូវឥទ្ធិបាទទាំង ៤ នេះ ។ ម្នាលភិក្ខុទាំងឡាយ នេះឯង (ជាហេតុឲ្យចម្រើន) អាយុរបស់ភិក្ខុ ។ ម្នាលភិក្ខុទាំងឡាយ ចុះអ្វី (ជាហេតុ ឲ្យចម្រើន) ពណ៌សម្បុររបស់ភិក្ខុ ។ ម្នាលភិក្ខុទាំងឡាយ ភិក្ខុក្នុងសាសនា នេះ ជាអ្នកមានសីល សង្រួមក្នុងបាតិមោក្ខសំវរៈ បរិបូណ៌ដោយអាចារៈ និងគោចរៈ ជាអ្នកឃើញភ័យក្នុងទោស សូម្បីបន្តិចបន្តួច សមាទានសិក្សា ក្នុងសិក្ខាបទទាំងឡាយ ។ ម្នាលភិក្ខុទាំងឡាយ នេះឯង (ជាហេតុឲ្យចម្រើន) សម្បុររបស់ភិក្ខុ ។ ម្នាលភិក្ខុទាំងឡាយ ចុះអ្វី (ជាហេតុឲ្យចម្រើន) សេចក្តី សុខរបស់ភិក្ខុ ។ ម្នាលភិក្ខុទាំងឡាយ ភិក្ខុក្នុងសាសនានេះ ស្ងាត់ចាកកាម ទាំងឡាយ ស្ងាត់ចាកអកុសលធម៌ទាំងឡាយ ចូលបឋមជ្ឈាន ដែលប្រកប ដោយវិតក្កៈ វិចារៈ មានបីតិ និងសុខៈ ដែលកើតអំពីសេចក្តីស្ងប់ស្ងាត់ ជា អារម្មណ៍ ភិក្ខុនោះ លុះរម្ងាប់វិតក្កវិចារៈ រួចហើយ ។ បេ ។ ក៏ចូល ទុតិយជ្ឈាន ។ ចូលតតិយជ្ឈាន ។ ចូលចតុត្ថជ្ឈាន ។ ម្នាលភិក្ខុទាំងឡាយ នេះឯង (ជាហេតុឲ្យចម្រើន) សេចក្តីសុខរបស់ភិក្ខុ ។ ម្នាលភិក្ខុទាំងឡាយ ចុះអ្វី (ជាហេតុឲ្យចម្រើន) ភោគៈរបស់ភិក្ខុ ។ ម្នាលភិក្ខុទាំងឡាយ ភិក្ខុក្នុង សាសនានេះ មានចិត្តប្រកបដោយមេត្តា ផ្សាយទៅកាន់ទិស ១ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤ ក៏ដូចគ្នា តាមទំនងនេះ សូម្បីទិស ខាងលើ ទិសខាងក្រោម ទិសទទឹង ក៏មានចិត្តប្រកប ដោយមេត្តាដ៏ធំ ទូលាយ រកប្រមាណមិនបាន ជាចិត្តឥតមានចងពៀរ ឥតមានព្យាបាទ ផ្សាយទៅកាន់សត្វលោកទាំងអស់ ព្រោះតែហេតុប្រៀបផ្ទឹម ខ្លួនឲ្យស្មើនឹង សត្វទាំងអស់ ក្នុងទិសទាំងពួង ។ មានចិត្តប្រកបដោយករុណា ។ មានចិត្ត ប្រកបដោយមុទិតា ។ មានចិត្តប្រកបដោយឧបេក្ខា ផ្សាយទៅកាន់ទិស ១ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤ ក៏ដូចគ្នា តាមទំនងនេះ សូម្បីទិសខាងលើ ទិសខាងក្រោម ទិសទទឹង ក៏មានចិត្តប្រកបដោយឧបេក្ខា ដ៏ធំទូលាយ រកប្រមាណមិនបាន ជាចិត្តឥតមានចងពៀរ ឥតមានព្យាបាទ ផ្សាយទៅកាន់សត្វលោកទាំងអស់ ព្រោះហេតុប្រៀបផ្ទឹមខ្លួន ឲ្យស្មើនឹង សត្វទាំងអស់ក្នុងទិសទាំងពួង ។ ម្នាលភិក្ខុទាំងឡាយ នេះឯង (ជាហេតុឲ្យ ចម្រើន) ភោគៈរបស់ភិក្ខុ ។ ម្នាលភិក្ខុទាំងឡាយ ចុះអ្វី (ជាហេតុឲ្យចម្រើន) កម្លាំងរបស់ភិក្ខុ ។ ម្នាលភិក្ខុទាំងឡាយ ភិក្ខុក្នុងសាសនានេះ បានត្រាស់ដឹង បានធ្វើជាក់ច្បាស់ ដោយខ្លួនឯង នូវចេតោវិមុត្តិនិងបញ្ញាវិមុត្តិ ដែលមិនមាន អាសវៈ ព្រោះអស់ទៅនៃអាសវៈទាំងឡាយ ក្នុងបច្ចុប្បន្ននេះ ហើយសម្រាក សម្រាន្ត ដោយឥរិយាបថទាំង ៤ ។ ម្នាលភិក្ខុទាំងឡាយ នេះឯង (ជាហេតុ ឲ្យចម្រើន) កម្លាំងរបស់ភិក្ខុ ។ ម្នាលភិក្ខុទាំងឡាយ តថាគតពិចារណាមើល មិនឃើញកម្លាំងដទៃ សូម្បីតែកម្លាំង ១ ដែលបុគ្គលគ្របសង្កត់ បានដោយ កម្រ ឲ្យដូចជាកម្លាំងនៃមារ នេះឡើយ ម្នាលភិក្ខុទាំងឡាយ បុណ្យនេះ តែង ចម្រើនឡើងយ៉ាងនេះ ព្រោះហេតុសមាទាន នូវកុសលធម៌ទាំងឡាយ ។ លុះ ព្រះមានព្រះភាគ ទ្រង់សម្តែងនូវព្រះសូត្រនេះចប់ហើយ ។ ភិក្ខុទាំង នោះ ក៏មានចិត្តត្រេកអរ រីករាយ ចំពោះភាសិតរបស់ព្រះមានព្រះភាគ ។</p>
        <p>ចប់ ចក្កវត្តិសូត្រទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>