<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn25' lang='km'>
        <header>
            <ul>
            </ul>
            <h1>និវាបសូត្រ ទី ៥</h1>
        </header>
        <p><a class='ref km' id='km39' href='#km39'>៣៩</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគគង់ ក្នុងវត្តជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។ ក្នុងសម័យ នោះឯង ព្រះមានព្រះភាគ ទ្រង់ត្រាស់ហៅពួកភិក្ខុថា ម្នាលភិក្ខុទាំងឡាយ ។ ភិក្ខុទាំងនោះ បានទទួលព្រះពុទ្ធដីកា ព្រះមានព្រះភាគថា ព្រះករុណា ព្រះអង្គ ។ ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ នេវាបិកជន (ជនអ្នកដាំដំណាំ) មិនមែនដាំដំណាំជាចំណីដើម្បីពួកម្រឹគ ដោយគិតថា ពួកម្រឹគចូរទំពាស៊ីនូវដំណាំដែលអាត្មាអញដាំហើយនេះ ជា​សត្វ​មានអាយុវែង មានសម្បុរល្អ ញាំង​អត្តភាពឲ្យប្រព្រឹត្ត​ទៅបាន​យូរ​អង្វែង​​ចុះ ដូច្នេះឡើយ ។ ម្នាលភិក្ខុ​ទាំងឡាយ នេវាបិកជន ដាំនូវ​ដំណាំ​ដើម្បី​ពួក​ម្រឹគ​ ដោយគិតយ៉ាងនេះវិញទេថា ពួកម្រឹគនឹង​ចូលមក​លុក​លុយ​ដំណាំ​ដែល​​​​​អាត្មាអញដាំហើយនេះ ក៏មុខជានឹងភ្លេចខ្លួនស៊ីនូវភោជនទាំង​ឡាយ​​ លុះចូលមកលុកលុយភ្លេចខ្លួន ស៊ីនូវភោជនទាំងឡាយហើយ នឹងដល់​នូវ​​សេចក្តីស្រវឹង លុះស្រវឹងហើយ នឹងដល់នូវសេចក្តីប្រមាទ លុះមាន​សេចក្តី​ប្រមាទហើយជាសត្វ គួរអាត្មា​អញនឹងធ្វើតាមសេចក្តីប្រាថ្នាបាន ព្រោះ​ដំណាំនេះ ។ </p>
        <p><a class='ref km' id='km40' href='#km40'>៤០</a>ម្នាលភិក្ខុទាំងឡាយ បណ្តាសត្វម្រឹគទាំងនោះ ពួកសត្វម្រឹគទី ១ ចូលទៅ លុកលុយដំណាំ ដែលនេវាបិកជន ដាំឯណោះហើយក៏ភ្លេចខ្លួន ស៊ីនូវភោជនទាំងឡាយ លុះពួកម្រឹគទាំងនោះចូលទៅលុកលុយភ្លេចខ្លួន ក្នុងដំណាំនោះហើយស៊ី ក៏ដល់នូវសេចក្តីស្រវឹង លុះស្រវឹងហើយក៏ដល់នូវ​សេចក្តីប្រមាទ លុះប្រមាទហើយ ជាសត្វគួរនេវាបិកជន នឹងធ្វើ​តាមសេចក្តី ប្រាថ្នា​បាន ព្រោះដំណាំឯណោះ ម្នាលភិក្ខុទាំងឡាយ កាលបើយ៉ាងនេះពួក​ម្រឹគទី១ ទាំងនោះ នឹងមិនរួចអំពីឥទ្ធានុភាពរបស់នេវាបិកជនទេ ។</p>
        <p><a class='ref km' id='km41' href='#km41'>៤១</a>ម្នាលភិក្ខុទាំងឡាយ បណ្តាម្រឹគទាំងនោះ ពួកម្រឹគទី ២ គិត​ព្រម​គ្នាយ៉ាងនេះថា ពួកម្រឹគទី ១ ណាចូលទៅលុកលុយ​ដំណាំដែល​នេវា​បិកជន ដាំឯណោះហើយ ក៏ភ្លេចខ្លួនស៊ីនូវភោជនទាំងឡាយ លុះពួក​ម្រឹគ​ទាំងនោះ ចូលទៅលុកលុយភ្លេចខ្លួនក្នុងដំណាំនោះ ហើយ​ស៊ីនូវភោជន​ទាំ​ង​ឡាយ ហើយ ដល់នូវសេចក្តីស្រវឹង លុះស្រវឹងហើយក៏ដល់នូវសេចក្តី​ប្រមាទ លុះប្រមាទហើយ ជាសត្វគួរនេវាបិកជន នឹងធ្វើតាម​សេចក្តីប្រាថ្នា​បាន ព្រោះដំណាំ​ឯណោះ កាលបើយ៉ាងនេះ ពួកម្រឹគទី ១ នោះនឹងមិន​រួចអំពី​ឥទ្ធានុភាពរបស់នេវាបិកជនទេ បើ​ដូច្នោះគួរតែយើងទាំងឡាយ​វៀរ​កុំ​ស៊ី​ដំណាំទាំងអស់ នឹងវៀរចាកការស៊ីដោយសេចក្តី​ភិតភ័យហើយ គួរចូល​ទៅរកព្រៃជ្រៅ នៅតាមសប្បាយវិញ លុះពួកម្រឹគទាំងនោះគិត​ដូច្នោះ ហើយ​​ក៏​នាំគ្នាវៀរចាកនិវាបភោជន (ដំណាំជានុយ) ទាំងអស់វៀរ​ចាកការ​ស៊ី​ដោយ​សេចក្តីភិតភ័យ ក៏ចូលទៅកាន់ព្រៃជ្រៅហើយនៅ ។ ពួកម្រឹគទាំង​នោះ ក៏ដល់នូវភាពស្គាំងស្គមក្រៃពេក លុះម្រឹគទាំងនោះមានកាយដល់​នូវភាព​ស្គាំងស្គមហើយ កម្លាំងកាយនឹងសេចក្តីព្យាយាម​ក៏សាបសូន្យទៅ កាលបើកម្លាំងកាយ និង​​​​​​​សេចក្តី​​​​​​​​​​​​ព្យាយាម​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​សាបសូន្យហើយ​​​​ ពួកម្រឹគក៏នាំ​គ្នាត្រឡប់​មករកដំណាំ ដែលនេវាបិកជនដាំនោះវិញ ទើបពួកម្រឹគទាំងនោះ ចូលទៅ​លុក​លុយក្នុងដំណាំនោះ ហើយភ្លេចខ្លួនស៊ីនូវភោជនទាំងឡាយ លុះពួក​ម្រឹគ​ទាំងនោះ ចូលទៅ​លុកលុយក្នុងដំណាំនោះ ហើយភ្លេច​ខ្លួន​ស៊ីនូវភោជន​ទាំងឡាយ ក៏ដល់នូវសេចក្តីស្រវឹងលុះ​ស្រវឹងហើយ ក៏ដល់​នូវ​សេចក្តីប្រមាទ លុះប្រមាទហើយ ជាសត្វគួរនេវាបិកជន នឹងធ្វើ​តាម​សេចក្តីប្រាថ្នាបាន​ ព្រោះដំណាំឯណោះ ម្នាលភិក្ខុទាំងឡាយ កាលបើ​យ៉ាង​នេះ ពួក​ម្រឹគទី ២​ នោះ​ នឹង​មិនរួចអំពីឥទ្ធានុភាព របស់នេវាបិកជនឡើយ ។</p>
        <p><a class='ref km' id='km42' href='#km42'>៤២</a>ម្នាលភិក្ខុទាំងឡាយ បណ្តាម្រឹគទាំងនោះ ពួកម្រឹកទី ៣ គិត​ព្រមគ្នាយ៉ាងនេះថា ពួកម្រឹគទី ១ ណា (ចូលទៅលុកលុយ) នូវដំណាំ ដែលនេវាបិកជនដាំឯណោះ ។បេ។ កាលបើយ៉ាងនេះ ពួកម្រឹគទី ១ នោះ មិនរួចអំពីឥទ្ធានុភាពរបស់នេវាបិកជនទៅហើយ ឯពួកម្រឹគទី ២ ណា គិត ព្រមគ្នាយ៉ាងនេះថា ពួកម្រឹគទី ១ ណា (ចូលទៅលុកលុយ) នូវដំណាំដែល នេវាបិក ជនដាំឯណោះ ។បេ។ កាលបើយ៉ាងនេះ ពួកម្រឹគទី ១ នោះ ក៏មិនរួច អំពីឥទ្ធានុភាព របស់នេវាបិកជនទៅហើយ បើដូច្នោះគួរតែយើង​ទាំង​ឡាយ វៀរចាកនិវាបភោជនទាំងអស់ វៀកចាកការបរិភោគ ដោយ​សេចក្តី​​ភិតភ័យ ហើយចូលកាន់ព្រៃជ្រៅ នៅតាមសប្បាយ ពួកម្រឹគនោះ​គិត​ដូច្នោះហើយ ក៏វៀកចាកនិវាបភោជនទាំងអស់ វៀកចាកការបរិភោគ ដោយ​សេចក្តីភិតភ័យ​​ ហើយចូលទៅកាន់ព្រៃជ្រៅនៅតាមសប្បាយ លុះដល់​ខែ​ជា​ទីបំផុត នៃគិម្ហរដូវដែលមានស្មៅនឹងទឹកអស់ហើយ កាយរបស់​ពួក​ម្រឹគ​ទាំងនោះ ក៏ដល់នូវភាពស្គាំងស្គមក្រៃពេក លុះពួកម្រឹគទាំងនោះ មាន​កាយ​ដល់នូវ ភាពស្គាំងស្គមហើយ កម្លាំងកាយ និងកម្លាំងព្យាយាម ក៏សាប​សូន្យទៅ កាលបើកំឡាំងកាយ​នឹងសេចក្តីព្យាយាមសាបសូន្យ​ហើយពួកម្រឹគ​ទាំង​​នោះ ក៏ត្រឡប់មករកដំណាំ ដែលនេវាបិកជនដាំនោះ​វិញពួក​ម្រឹគ​ទាំង​នោះ ក៏​ចូល​​ទៅលុកលុយក្នុងដំណាំនោះ ភ្លេចខ្លួនស៊ីភោជន​ទាំង​ឡាយ លុះ​ម្រឹគ​ទាំង​នោះ​ចូល​ទៅលុកលុយក្នុង​ ដំណាំនោះភ្លេចខ្លួន​ស៊ីនូវ​ភោជន​ទាំង​​ឡាយ ក៏ដល់នូវសេចក្តីស្រវឹង លុះស្រវឹងហើយ ក៏ដល់នូវសេចក្តីប្រមាទ លុះប្រមាទ​​ហើយ ជាសត្វគួរនេវាបិកជនធ្វើតាមសេចក្តីប្រាថ្នាបាន ព្រោះ​ដំណាំឯណោះ កាលបើយ៉ាងនេះ ពួកម្រឹគទី ២ នោះក៏មិនរួចអំពី​ឥទ្ធា​នុភាព​របស់នេវាបិកជនទៅហើយ បើដូច្នោះ គួរតែយើងទាំងឡាយ ចូល​ទៅ អា​ស្រ័យ​ដំណាំ ដែលនេវាបិកជនដាំឯណោះហើយសម្រេចទីនៅ (ព្ធដ៏ខាង​ក្រៅ) លុះសម្រេចទីនៅ​ក្នុងទីនោះហើយពួកយើងនឹង​កុំចូលទៅ​លុកលុយ​ដំណាំ ដែលនេវេបិកជនគេដាំឯណោះភ្លេច​ខ្លួនស៊ីនូវភោជនទាំងឡាយ លុះ​មិនចូលទៅលុកលុយ មិនភ្លេចខ្លួនគ្រាន់តែស៊ីនូវភោជនទាំង​ឡាយ នឹងមិន​ដល់​នូវសេចក្តី​ស្រវឹង លុះមិនស្រវឹងហើយ នឹងមិនដល់នូវសេចក្តីប្រមាទ លុះមិនប្រមាទហើយ ជាសត្វដែលនេវាបិកជនធ្វើតាមសេចក្តីប្រាថ្នាមិនបាន ព្រោះដំណាំឯណោះ ។ ពួកម្រឹគទី ៣ នោះ ក៏ចូលទៅអាស្រ័យដំណាំ ដែល​នេវាបិកជនដាំឯណោះ ហើយសម្រេចទីនៅ (ព្ធដ៏ខាងក្រៅ) លុះ​សម្រេច​ទីនោះក្នុងទីនោះហើយ ក៏មិនចូលទៅ​លុកលុយដំណាំដែល​នេវា​បិក​ជន​ដាំឯណោះ មិនភ្លេចខ្លួនស៊ីនូវភោជនទាំងឡាយ លុះពួក​ម្រឹគទាំង​នោះ មិនចូលទៅលុកលុយភ្លេចខ្លួន ក្នុងដំណាំនោះ គ្រាន់តែស៊ីនូវ​ភោជន​ទាំង​ឡាយ ក៏មិនដល់នូវសេចក្តីស្រវឹង លុះមិនស្រវឹងហើយ មិនដល់នូវ​សេចក្តី​​ប្រមាទលុះមិនប្រមាទហើយ ជាសត្វគួរនេវេបិកជនធ្វើតាម​សេចក្តី​ប្រាថ្នា​មិនបានព្រោះដំណាំឯណោះទេ ។ ម្នាលភិក្ខុទាំងឡាយ ក្នុងសម័យ​នោះ​នេវាបិកជននឹងបរិសទ្យរបស់នេវាបិកជនមានសេចក្តី ត្រិះរិះដូច្នេះថា អើ​ក៏ពួកម្រឹគទី ៣ ទាំងនេះជាសត្វមានកលមាយា ដូចជាមានឫទ្ធិ ពួក​ម្រឹគទី ៣ នេះ ជាសត្វផ្សេងគ្នា (អំពីពួកម្រឹគទី ១ ទី ២) មកស៊ីដំណាំ​ដែល​អញ​ដំាហើយនេះឯង យើងទាំងឡាយមិនដឹងដំណើរមកនឹង​ដំណើរទៅ​របស់​វា​ទាំងនេះ យើងទាំងឡាយធ្វើរបង ព័ទ្ធដំណាំដែលយើង​ទាំង​ឡាយ​ដាំហើយ​នេះ ព្រមទាំងប្រទេសជុំវិញ ដោយកំណាត់ឈើនឹង​បង្កាត់​ទាំង​ឡាយធំៗ គង់យើងទាំងឡាយ នឹងឃើញនូវទីអាស្រ័យរបស់ពួកម្រឹគទី ៣ នឹងចាប់​ម្រឹគ​ទាំងនោះ ត្រង់កន្លែងដែលវានៅឲ្យបាន ។ ជនទាំង​ឡាយ​នោះ នាំ​គ្នា​ធ្វើរបងព័ទ្ធ​ដំណាំ ដែលខ្លួនដាំហើយឯណោះ​ព្រមទាំងប្រទេស​ជុំវិញ ដោយ​កំណាត់ឈើនឹងបង្កាត់ទាំង​ឡាយធំៗ ។ ម្នាលភិក្ខុទាំងឡាយ នេវេបិក​ជនក្តី បរិសទ្យរបស់នេវាបិកជនក្តី បានឃើញទីនៅ របស់ពួកម្រឹគទី ៣ នោះហើយ ក៏ចាប់ពួកម្រឹគទាំងនោះ ត្រង់កន្លែងដែលវានៅ ។ ម្នាលភិក្ខុ​ទាំង​ឡាយ កាលបើយ៉ាងនេះហើយ ពួកម្រឹគទី ៣ នោះ មិនរួច​អំពី​ឥទ្ធា​នុភាពរបស់​នេវាបិក​ជនឡើយ ។</p>
        <p><a class='ref km' id='km43' href='#km43'>៤៣</a>ម្នាលភិក្ខុទាំងឡាយ បណ្តាលពួកម្រឹគទាំងនោះ ម្រឹគទី ៤ គិតព្រមគ្នាយ៉ាងនេះ​ថា ពួកម្រឹគទី ១ ណា ។បេ។ កាលបើយ៉ាង នេះហើយ ពួកម្រឹគទី ១ នោះ មិនរួចអំពីឥទ្ធានុភាព របស់នេវាបិកជនទៅហើយឯពួក ម្រឹគទី ២ ណា គិតព្រមគ្នាយ៉ាងនេះថា ពួកម្រឹគទី ១ ណា ។បេ។ កាលបើ យ៉ាងនេះហើយ ពួកម្រឹគទី ១ នោះមិនរួចអំពីឥទ្ធានុភាពរបស់ នេវាបិក​ជនទៅហើយ បើដូច្នោះគួរតែយើងទាំងឡាយ ។បេ។ កាលបើយ៉ាង នេះ ពួក ម្រឹគទី ២ នោះមិនរួចអំពីឥទ្ធានុភាព របសនេវាបិកជនទៅហើយ ឯពួក ម្រឹកទី ៣ ណា គិតព្រមគ្នា យ៉ាងនេះថា ពួកម្រឹគទី ១ ណា ។បេ។ កាលបើ យ៉ាងនេះហើយ ពួកម្រឹគទី ១ នោះ មិនរួចអំពី​ឥទ្ធានុភាពរបស់ នេវាបិកជន ទៅហើយ ឯពួកម្រឹគទី ២ ណា គិតព្រមគ្នាយ៉ាងនេះថា ពួកម្រឹកទី ១ ណា ។បេ។ កាលបើយ៉ាងនេះហើយ ពួកម្រឹគទី ១ នោះ មិនរួចអំពីឥទ្ធានុភាព របស់​នេវាបិកជនទៅហើយ បើដូច្នោះគួរតែយើងទាំងឡាយ ។ បេ។ កាលបើ យ៉ាងនេះ ពួកម្រឹគ ទី ១ នោះ មិនរួចអំពីឥទ្ធានុភាព របស់នេវាបិកជន ទៅ ហើយ បើដូច្នោះគួរតែយើងទាំងឡាយ ។បេ។ កាលបើយ៉ាងនេះ ពួកម្រឹគទី ២ ទាំងនោះមិនរួចអំពីឥទ្ធានុភាពរបស់នេវាបិកជនទៅ​ហើយ បើដូច្នោះ មាន​តែយើងទាំងឡាយ គប្បីចូលទៅ អាស្រ័យដំណាំ ដែលនេវាបិកជនដាំ​ឯណោះហើយសម្រេចទីនៅ លុះសម្រេចទីនៅក្នុងទីនោះហើយ ពួកយើង នឹងកុំចូលទៅលុក​លុយដំណាំ ដែលនេវាបិកជនដាំឯណោះ កុំភ្លេចខ្លួនស៊ី នូវភោជនទាំងឡាយ លុះមិនចូលមក លុកលុយ មិនភ្លេចខ្លួន គ្រាន់តែស៊ីនូវ ភោជនទាំងឡាយ ក៏នឹងមិនដល់នូវសេចក្តីស្រវឹង លុះ​មិនស្រវឹងហើយ នឹង​មិនដល់នូវសេចក្តីប្រមាទ លុះមិនប្រមាទហើយ នឹងជាសត្វគួរនេវាបិក​ជន​ធ្វើ​តាមសេចក្តីប្រាថ្នាមិនបាន ព្រោះដំណាំឯណោះឡើយ ទើបពួកម្រឹគទី ៣ នោះ ចូលទៅ​អាស្រ័យដំណាំដែលនេវាបិកជនគេដាំឯណោះ ហើយ​សម្រេច​​​​ទីនៅ លុះសម្រេចទីនៅក្នុងទីនោះហើយ ក៏មិនចូលទៅលុក លុយ​ដំណាំ ដែលនេវិបិកជនដាំឯណោះ មិនភ្លេចខ្លួន គ្រាន់តែស៊ីនូវ ភោជន ទាំងឡាយ ពួកម្រឹគទី ៣ នោះ មិនចូលទៅលុកលុយក្នុងដំណាំនោះ មិន ភ្លេចខ្លួន គ្រាន់តែស៊ីនូវភោជនទាំងឡាយក៏មិនដល់នូវសេចក្តីស្រវឹង លុះមិន ស្រវឹងហើយ ក៏មិនដល់នូវសេចក្តីប្រមាទ លុះមិនប្រមាទហើយ ជាសត្វ គួរនេវាបិកជនធ្វើតាមសេចក្តីប្រាថ្នាមិនបាន ព្រោះដំណាំឯណោះឡើយ ។ ក្នុងសម័យនោះ នេវាបិកជននឹងបរិសទ្យរបស់នេវាបិកជន មានសេចក្តី ត្រិះរិះដូច្នេះថា អើក៏ពួកម្រឹគទី ៣ នេះ មានកលមាយាសិក្សាហើយ ដូចជា សត្វមានឫទ្ធិពួកម្រឹគទី ៣ នេះជាសត្វផ្សេង ក្រៅអំពីម្រឹគទី ១ នឹងម្រឹគទី ២ ។បេ។ លុះនេវាបិកជន នឹងពួកបរិសទ្យរបស់នេវាបិកជន បានឃើញ ទីនៅ នៃពួកម្រឹគទី ៣ ហើយ ក៏ចូលទៅចាប់ម្រឹគទាំងនោះ ត្រង់ទីដែលវានៅកាល បើយ៉ាងនេះ ពួកម្រឹគទី ៣ នោះ មិនរួចអំពីឥទ្ធានុភាពរបស់ នេវាបិកជន ទៅហើយបើដូច្នោះ ទីត្រង់ណាដែលមិនមែនជាវិស័យរបស់​នេវាបិក នឹង នេវាបិកបរិសទ្យ គួរយើងទាំងឡាយសម្រេចនូវទីនៅត្រង់កន្លែងនោះ លុះ​សម្រេចទីនៅត្រង់ទីនោះហើយ កុំចូលទៅលុកលុយដំណាំដែល នេវាបិកជនដាំឯណោះ កុំភ្លេចខ្លួន គ្រាន់តែស៊ីនូវភោជនទាំងឡាយ នឹងមិនដល់ នូវ សេចក្តីស្រវឹង លុះមិនស្រវឹងហើយ នឹងមិនដល់នូវសេចក្តីប្រមាទ លុះ មិនប្រមាទហើយ នឹងជាសត្វគួរនេវាបិកជនធ្វើតាម សេចក្តីប្រាថ្នាមិនបាន ព្រោះដំណាំឯណោះ ។ ទើបពួកម្រឹគទាំងនោះសម្រេចទីនៅ ត្រង់ទី​ដែល មិនមែនជាវិស័យ របស់នេវាបិកជននឹងនេវាបិកបរិសទ្យនោះ លុះសម្រេច នូវទីអាស្រ័យ​ក្នុងទីនោះហើយ ក៏មិនចូលទៅលុកលុយដំណាំ ដែលនេវា បិកជនដាំឯណោះ មិនភ្លេចខ្លួន គ្រាន់តែស៊ីនូវភោជនទាំងឡាយ លុះម្រឹគ ទាំងនោះមិនចូលទៅលុកលុយមិនភ្លេចខ្លួនក្នុង ដំណាំនោះហើយ គ្រាន់តែ ស៊ីនូវភោជនទាំងឡាយ ក៏មិនដល់នូវសេចក្តីស្រវឹង លុះមិនស្រវឹង​ហើយ ក៏មិនដល់នូវសេចក្តីប្រមាទលុះមិនប្រមាទហើយ ជាសត្វគួរ នេវាបិកជន ធ្វើ តាមសេច​ក្តីប្រាថ្នាមិនបានព្រោះដំណាឯណោះ ។ ម្នាលភិក្ខុទាំងឡាយ ក្នុង សម័យនោះ នេវាបិកជននឹង​នេវាបិកបរិសទ្យមានសេចក្តីត្រិះរិះដូច្នេះថា អើ ក៏ពួកម្រឹគទី ៤ នេះ មានកលមាយាសិក្សាហើយ ដូចជាសត្វមានឫទ្ធិ ពួក ម្រឹគទី ៤ នេះ ជាសត្វផ្សេងអំពីពួកម្រឹគទី ១ ទី ២ ទី ៣ នោះ តែង ស៊ីនូវ ដំណាំដែលយើង ទាំងឡាយដាំហើយនេះឯយើងទាំងឡាយ មិនដឹងនូវ ដំណើរមកនឹង​ដំណើរទៅរបស់ពួកវា បើដូច្នោះមានតែយើង ទាំងឡាយ ធ្វើរបងព័ទ្ធដំណាំដែលយើងដាំហើយនេះ ព្រមទាំងប្រទេសជុំវិញ ដោយ កំណាត់ឈើនឹងបង្កាត់ទាំងឡាយធំៗ ដោយគិតថា ធ្វើដូចម្តេច ពួកយើងនឹង ឃើញនូវទីនៅរបស់ពួកម្រឹគទី ៤ ពួកម្រឹគទាំងនោះ គប្បីចូលទៅ​កាន់ទីគួរចាប់បានហ្ន៎ (លុះគិតដូច្នេះហើយ) ជនទាំងឡាយនោះ ក៏ធ្វើ របងព័ទ្ធដំណាំដែលខ្លួនដាំ​ឯណោះ ព្រមទាំងប្រទេសជុំវិញ ដោយកំណាត់ ឈើនឹងបង្កាត់ទាំងឡាយធំៗ ម្នាលភិក្ខុ​ទាំងឡាយ នេវាបិកជនក្តី នេវាបិក បរិសទ្យក្តី មិនបានឃើញទីអាស្រ័យរបស់ពួកម្រឹគទី ៤ ទេ ក៏នាំគ្នាទៅរក ចាប់ម្រឹគទាំងនោះ ត្រង់កន្លែងដែលវានៅ ។ ម្នាលភិក្ខុទាំងឡាយក្នុងសម័យ​នោះ នេវាបិកជននឹងនេវាបិកបរិសទ្យ មានសេចក្តីត្រិះរិះដូច្នេះថា ប្រសិនបើ យើងទាំងឡាយ សម្លាប់នូវពួកម្រឹគទី ៤ ហើយ អ្នកទាំងឡាយ ដទៃមុន ជានឹងសម្លាប់នូវម្រឹគដែលយើងសម្លាប់​នោះដែរ កាលបើយ៉ាងនេះ ពួក ម្រឹគមុខជានឹងបោះបង់ចោលនូវដំណាំ ដែលយើងទាំងឡាយ​ដាំហើយនេះ ដោយប្រការទាំងពួងបើដូច្នោះ មានតែយើងទាំងឡាយ ធ្វើព្រងើយកន្តើយ នឹង​ពួកម្រឹគទី ៤ ។ ម្នាលភិក្ខុទាំងឡាយ នេវាបិកជនក្តី នេវាបិកបរិសទ្យក្តី ក៏ធ្វើព្រងើយកន្តើយ​នឹងពួកម្រឹកទី ៤ ម្នាលភិក្ខុទាំងឡាយ កាលបើយ៉ាងនេះ ពួកម្រឹគទី ៤ នោះ រួចអំពីឥទ្ធានុភាព​របស់នេវាបិកជនបាន ។</p>
        <p><a class='ref km' id='km44' href='#km44'>៤៤</a>ម្នាលភិក្ខុទាំងឡាយ សេចក្តីឧបមានេះឯង តថាគតធ្វើដើម្បី បញ្ជាក់សេចក្តីឲ្យច្បាស់លាស់ ។ សេចក្តីក្នុងរឿងឧបមានុ៎ះ ដូចតទៅនេះ ។ ម្នាលភិក្ខុទាំងឡាយ ត្រង់ពាក្យថា ដំណាំនុ៎ះ ជាឈ្មោះនៃកាមគុណ ៥ ។ ម្នាលភិក្ខុទាំងឡាយ ត្រង់ពាក្យថានេវាបិកជន (អ្នកដាំដំណាំ) នុ៎ះ ជាឈ្មោះ នៃមារដែលមានចិត្តអាក្រក់ ។ ម្នាលភិក្ខុទាំងឡាយ ត្រង់ពាក្យថា ពួកនេវា បិកជនបរិស័ទនុ៎ះ ជាឈ្មោះបរិស័ទនៃមារ ។ ម្នាលភិក្ខុទាំងឡាយ ត្រង់ ពាក្យថាពួកម្រឹគ នុ៎ះជាឈ្មោះនៃសមណៈនឹងព្រាហ្មណ៍ទាំងឡាយ ។</p>
        <p><a class='ref km' id='km45' href='#km45'>៤៥</a>ម្នាលភិក្ខុទាំងឡាយ បណ្តាសមណៈព្រាហ្មណ៍ទាំងនោះ សមណៈ ព្រាហ្មណ៍ពួកទី ១ លុកលុយដំណាំ ដែលមារដាំហើយឯណោះ នឹង លោកាមិសៈ (អាមិសៈក្នុងលោក) ទាំងឡាយឯណោះ ភ្លេចខ្លួនបរិភោគ ភោជនទាំងឡាយ កាលពួកសមណព្រាហ្មណ៍ទាំងនោះ លុកលុយក្នុង ដំណាំ នឹងអាមិសៈក្នុងលោកនោះហើយ ភ្លេចខ្លួនបរិភោគភោជនទាំងឡាយ ហើយដល់នូវសេចក្តីស្រវឹង លុះស្រវឹងហើយ ក៏ដល់នូវសេចក្តីប្រមាទ លុះ​ប្រមាទហើយ ជាអ្នកគួរមារធ្វើតាមសេចក្តីប្រាថ្នាបាន ព្រោះដំណាំ ឯណោះ​ផង​ព្រោះលោកាមិសៈឯណោះផង ម្នាលភិក្ខុទាំងឡាយ កាលបើយ៉ាងនេះ សមណៈនឹងព្រាហ្មណ៍ពួកទី ១ នោះមិនរួចអំពីឥទ្ធានុភាព របស់មារទេ ។ ម្នាលភិក្ខុទាំងឡាយ ពួកម្រឹគទី ១ នោះ មានសេចក្តីឧបមាយ៉ាងណា តថាគត​ពោលនូវសមណព្រាហ្មណ៍ទាំងឡាយទី ១ នេះថា មាន ឧបមេយ្យ​ដូច្នោះដែរ ។</p>
        <p><a class='ref km' id='km46' href='#km46'>៤៦</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ សមណ ព្រាហ្មណ៍ពួកទី ២ គិតព្រមគ្នាយ៉ាងនេះ ថាសមណៈនឹង ព្រាហ្មណ៍ ពួកទី ១ ណា លុកលុយដំណាំដែលមារដាំ ហើយឯណោះ នឹងលោកាមិសៈឯណោះ ភ្លេចខ្លួនបរិភោគភោជនទាំងឡាយ កាលសមណព្រាហ្មណ៍ទាំងនោះ លុក លុយក្នុងដំណាំនឹងលោកាមិសៈនោះ ភ្លេចខ្លួនបរិភោគភោជនទាំងឡាយ ហើយដល់នូវសេចក្តីស្រវឹង លុះស្រវឹងហើយ ក៏ដល់នូវសេចក្តីប្រមាទ លុះ​ប្រមាទហើយ ជាអ្នកគួរមារធ្វើតាមសេចក្តីប្រាថ្នាបាន ព្រោះដំណាំឯណោះ​ផង ព្រោះលោកាមិសៈឯណោះផង កាលបើយ៉ាងនេះ សមណៈនឹង​ព្រាហ្មណ៍​ពួកទី ១ នោះ មិនរួចអំពីឲ្យឥទ្ធានុភាព​របស់មារទៅ​ហើយ​​បើ​ដូច្នោះ​​មានតែយើងទាំងឡាយ វៀកចាកនិវាបភោជននឹងលោកាមិសៈ​ចេញ ដោយប្រការទាំងពួង វៀកចាកការបរិភោគ ព្រោះសេចក្តីខ្លាចចេញ ហើយ​ចូលទៅរកព្រៃជ្រៅនៅតាមសប្បាយ លុះសមណព្រាហ្មណ៍ ទាំងនោះ​គិត​ដូច្នេះ​ហើយ ក៏វៀរចាកនិវាបភោជននឹងលោកាមិសៈ ដោយប្រការទាំងពួង ពួក​សមណព្រាហ្មណ៍​ទាំងនោះ បានវៀរចាកនិវាបភោជននឹងលោកាមិសៈ​ដោយប្រការទាំងពួងទាំង វៀរចាកបរិភោគព្រោះ​សេចក្តីខ្លាចហើយ​ចូល​ទៅ​កាន់​ព្រៃជ្រៅនៅតាមសប្បាយ ពួកសមណព្រាហ្មណ៍ទាំងនោះមានបន្លែ ស្រស់ជាអាហារខ្លះ មានអង្ករស្រងែជាអាហារខ្លះ មានស្កួយជាអាហារខ្លះ មានកំទេច (ចំនៀរស្បែក) ជាអាហារខ្លះ មានបន្លែឬសារាយជាអាហារខ្លះ មានកុណ្ឌកជា​អាហារខ្លះ មានបាយក្តាំងអាហារខ្លះ មានម្សៅជាអាហារ​ខ្លះមាន​ស្មៅជាអាហារខ្លះ មានអាច​មន៍គោជាអាហារខ្លះ មានមើម​ឈើ​នឹង​ផ្លែ​ឈើក្នុងព្រៃជាអាហារខ្លះ មានផ្លែឈើដែលជ្រុះ​ឯងជាភោជនខ្លះ ញុំាង​អត្តភាព​ឲ្យប្រព្រឹត្តទៅក្នុងដងព្រៃជ្រៅនោះ លុះដល់ខែជាទីបំផុត​នៃគិម្ហៈ​រដូវ​មានស្មៅនឹងទឹកអស់ហើយ កាយរបស់សមណ​ព្រាហ្មណ៍ទាំង​នោះក៏ដល់​នូវ​ភាព​​​ស្គាំង​ស្គមក្រៃពេកលុះមានកាយដល់នូវភាពស្គាំងស្គម ហើយកំឡាំង​នឹង​សេចក្តី​ព្យាយាមក៏​សាបសូន្យទៅ កាលបើកំឡាំងនឹង​សេចក្តីព្យាយាម​សាបសូន្យ​ហើយ ចេតោវិមុត្តិក៏សាប​សូន្យទៅដែរ កាលបើចេតោវិមុត្តិ​សាបសូន្យ​ហើយ ពួកសមណព្រាហ្មណ៍ទាំងនោះត្រឡប់​មកកាន់ដំណាំ ដែល​មារជាំហើយនោះវិញផង មកកាន់លោកាមិសៈទាំងឡាយនោះផង ពួកសមណ​ព្រាហ្មណ៍ទាំងនោះ បានលុកលុយក្នុងដំណាំ​នឹងលោកាមិសៈ​នោះ​​ហើយ ភ្លេចខ្លួន​បរិភោគភោជនទាំងឡាយ កាលសមណព្រាហ្មណ៍​ទាំងនោះ លុកលុយភ្លេចខ្លួនក្នុងដំណាំ​នឹងលោកាមិសៈនោះ បរិភោគ​ភោជន ហើយដល់នូវសេចក្តីស្រវឹង លុះស្រវឹងហើយ ក៏ដល់នូវសេចក្តី​ប្រមាទ លុះប្រមាទហើយជាអ្នក គួរមារធ្វើតាមសេចក្តីប្រាថ្នាបាន ព្រោះដំ​ណាំឯណោះផង ព្រោះលោកាមិសៈឯណោះផង ម្នាលភិក្ខុទាំងឡាយ កាលបើយ៉ាងនេះ សមណព្រាហ្មណ៍ពួកទី ២ ​នោះមិនរួចអំពី​ឥទ្ធានុភាព​នៃមារ​ទេ ។ ម្នាលភិក្ខុទាំងឡាយ ពួកម្រឹគ​ទី ២ នោះ មានសេចក្តី​ឧបមាដូច​ម្តេចមិញ តថាគតពោលនូវសមណព្រាហ្មណ៍ទាំងឡាយទី ២ នេះថា មាន​ឧបមេយ្យដូច្នោះដែរ ។</p>
        <p><a class='ref km' id='km47' href='#km47'>៤៧</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ ពួក សមណព្រាហ្មណ៍ ទី ៣ គិតគ្នាយ៉ាងនេះថា ពួកសមណព្រាហ្មណ៍ទី ១ ណា ។បេ។ កាលបើយ៉ាងនេះ ពួក​សមណព្រាហ្មណ៍ទី ១ នោះ មិនរួច អំពី ឥទ្ធានុភាពរបស់មារទៅហើយ ទាំងពួកសមណ​ព្រាហ្មណ៍ទី ២ ណា គិត ព្រម គ្នាយ៉ាងនេះថា ពួកសមណព្រាហ្មណ៍ទី ១ ណា ។បេ។ កាលបើ យ៉ាង នេះពួកសមណព្រាហ្មណ៍ទី ១ នោះ មិនរួចអំពីឥទ្ធានុភាពរបស់មារទៅ ហើយ បើដូច្នោះមានតែយើងទាំងឡាយគប្បីវៀរចាកនិវាបភោជន នឹង លោកាមិសៈចេញ ដោយ​ប្រការទាំងពួងទាំងវៀរចាកការបរិភោគ ព្រោះ សេចក្តីខ្លាច ហើយចូលទៅកាន់ព្រៃជ្រៅ នៅតាមសប្បាយ លុះសមណ ព្រាហ្មណ៍ទី ២ ទាំងនោះគិតដូច្នេះហើយ ក៏វៀរចាកនិវាភោជន​នឹង លោ​កា​មិសៈចេញ ដោយសព្វគ្រប់វៀរចាកការបរិភោគ ព្រោះសេចក្តីខ្លាច ហើយ​ចូល​ទៅកានព្រៃជ្រៅ នៅតាមសប្បាយ ពួកសមណព្រាហ្មណ៍ទាំងនោះ មាន​បន្លែស្រស់ជា​អាហារខ្លះ ។បេ។ មានផ្លែឈើដែលជ្រុះឯង ជាភោជនខ្លះ ក្នុងដងព្រៃនោះ លុះដល់ខែជាខាង​ចុង នៃគិម្ហៈរដូវមានស្មៅនឹងទឹក​អស់​ហើយ កាយរបស់សមណព្រាហ្មណ៍ទាំងនោះមាន​កាយដល់ នូវភាពស្គាំង​​ស្គមក្រៃពេក លុះសមណព្រាហ្មណ៍ទាំងនោះ មានកាយដល់នូវភាព​ស្គាំង​ស្គម​ក្រៃពេកហើយ កំឡាំង នឹងសេចក្តីព្យាយាម ក៏សាបសូន្យទៅកាលបើ​កំឡាំង នឹង​សេចក្តីព្យាយាមសាបសូន្យហើយ ចេតោវិមុត្តិ ក៏សាបសូន្យដែរ កាលបើចេតោវិមុត្តិសាប​សូន្យហើយ ពួកសមណព្រាហ្មណ៍ទី ២ នោះ ក៏​ត្រឡប់មកកាន់ដំណាំដែលមារដាំហើយ​នោះផង ត្រឡប់មក កាន់​លោកា-​មិសៈ​​ទាំងឡាយនោះផង ពួកសមណព្រាហ្មណ៍ ទាំងនោះ​លុកលុយ​ក្នុង​ដំណាំ នឹងលោកាមិសៈនោះ ភ្លេចខ្លួនបរិភោគ ភោជនទាំងឡាយ កាលបើ​ពួក​​សមណព្រាហ្មណ៍ទាំង នោះ លុកលុយក្នុងដំណាំនោះ ភ្លេចខ្លួន​បរិភោគ​ភោជនទាំងឡាយ ហើយដល់នូវសេចក្តី ស្រវឹង លុះស្រវឹងហើយ ក៏ដល់​នូវ​សេចក្តីប្រមាទ លុះប្រមាទហើយ ជាអ្នកគួរមារធ្វើ​តាម​សេចក្តីប្រាថ្នា​បាន​ព្រោះដំណាំឯណោះផង ព្រោះ លោកាមិសៈឯណោះ​ផង កាលបើយ៉ាងនេះ ពួកសមណព្រាហ្មណ៍ទី ២ នោះ មិនរួចអំពីឥទ្ធានុភាពរបស់មារ​ទៅហើយ បើដូច្នោះមានតែយើងទាំងឡាយ នៅអាស្រ័យនឹងដំណាំ ដែលមារដាំហើយ ឯណោះផង អាស្រ័យនឹងលោកាមិសៈឯណោះផង ហើយគប្បី​សម្រេចទី​នៅអាស្រ័យ លុះសម្រេចទីនៅអាស្រ័យក្នុងទីនោះហើយ យើងកុំលុកលុយ​ភ្លេចខ្លួននឹង ដំណាំដែលមារ​ដាំហើយនោះ ផងនឹងលោកាមិសៈ​ឯណោះ​ផង គ្រាន់តែ បរិភោគភោជនទាំងឡាយ កាលបើ​យើងមិនលុកលុយមិនភ្លេចខ្លួន គ្រាន់ តែបរិភោគភោជន ក៏នឹងមិនដល់នូវសេចក្តីស្រវឹង លុះ​ស្រវឹងហើយ ក៏នឹង​មិន​ដល់នូវសេចក្តីប្រមាទ លុះមិនប្រមាទហើយនឹងជាអ្នកគួរមារធ្វើ​តាម​សេចក្តី​​ប្រាថ្នាមិនបាន ព្រោះដំណាំឯណោះផង ព្រោះ​លោកាមិសៈ​ឯណោះ​ផង លុះពួកសមណព្រាហ្មណ៍ទី ៣ នោះគិតដូច្នេះហើយ ក៏ចូល​ទៅ​អាស្រ័យដំណាំ ដែលមារដាំ​ហើយឯណោះ នឹងលោកាមិសៈ​ទាំងឡាយ​ឯណោះ ហើយសម្រេចទីនៅអាស្រ័យ ។ លុះ​សម្រេចទីនៅ​អាស្រ័យ​ក្នុង​ទីនោះហើយ ក៏មិនបានលុកលុយមិនបានភ្លេចខ្លួននឹងដំណាំ ដែលមារ​ដាំ​ហើយឯណោះ នឹងលោកាមិសៈទាំងឡាយឯណោះ មិនភ្លេចខ្លួនគ្រាន់តែ​បរិភោគ​ភោជនទាំងឡាយ ក៏មិនដល់នូវសេចក្តីស្រវឹង លុះមិនស្រវឹងហើយ ក៏មិនដល់នូវ​សេចក្តីប្រមាទ លុះមិនប្រមាទហើយ ជាអ្នកគួរមារធ្វើតាម សេចក្តីប្រាថ្នាមិនបាន ព្រោះ​ដំណាំឯណោះផង ព្រោះលោកាមិសៈ​ឯណោះ​ផង ។ មួយវិញ ទៀតពួកសមណ​ព្រាហ្មណ៍ទី ៣ មានសេចក្តីយល់យ៉ាង​នេះថា លោកទៀងដូច្នេះខ្លះ លោកមិនទៀងដូច្នេះខ្លះ លោកមានទីបំផុត ដូច្នេះខ្លះ លោកមិនមានទីបំផុត ដូច្នេះខ្លះ ជីវិតនោះគឺស រីរៈនោះ ដូច្នេះខ្លះ ជិវិតក៏ដទៃសរីរៈក៏ដទៃដូច្នេះខ្លះ សត្វទៅខាងមុខអំពីសេចក្តីស្លាប់កើតទៀត ដូច្នេះខ្លះ សត្វ​ទៅខាងមុខអំពីសេចក្តីស្លាប់ មិនកើតទៀតដូច្នេះ ខ្លះសត្វទៅ ខាងមុខអំពីសេច ក្តីស្លាប់កើត​ទៀតក៏មាន មិនកើតទៀតក៏មាន ដូច្នេះខ្លះ សត្វទៅខាងមុខអំពីសេចក្តី ស្លាប់មិនកើតទៀត​ក៏មានមិនមែន ជាកើត ទៀតក៏មាន ដូច្នេះខ្លះ ម្នាលភិក្ខុទាំងឡាយ កាលបើយ៉ាងនេះពួក​សមណ ព្រាហ្មណ៍ទី ៣ នោះមិនរួចអំពីឥទ្ធានុភាពនៃមារទេ ។ ម្នាលភិក្ខុទាំងឡាយ ពួកម្រឹគ ទី ៣ ​នោះមានឧបមាដូចម្តេចមិញ តថាគតពោលនូវសមណ ព្រាហ្មណ៍ទី ៣ នេះថា មានឧបមេ យ្យដូច្នោះដែរ ។</p>
        <p><a class='ref km' id='km48' href='#km48'>៤៨</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ ពួក សមណព្រាហ្មណ៍ទី ៤ គិតគ្នាយ៉ាងនេះថា ពួកសមណព្រាហ្មណ៍ទី ១ ណា ។បេ។ កាលបើយ៉ាងនេះ ពួកសមណព្រា ហ្មណ៍ទី ១ នោះមិនបានរួចអំពី ឥទ្ធានុភាពនៃមារទៅហើយ ពួកសមណព្រាហ្មណ៍ទី ២ ណាគិត ព្រមគ្នា យ៉ងនេះថា សមណព្រាហ្មណ៍ទី ១ ណា ។បេ។ កាលបើយ៉ាងនេះ ពួក សមណព្រាហ្មណ៍ទី ១ នោះ មិនរួចអំពីឥទ្ធានុភាពនៃមារទៅហើយ បើ ដូច្នោះ​មានតែយើងទាំងឡាយ ។បេ។ កាលបើយ៉ាងនេះ ពួកសមណ ព្រាហ្មណ៍ទី ២ នោះ មិនរួចអំពីឥទ្ធានុភាពនៃមារទៅហើយ ពួកសមណ ព្រាហ្មណ៍ទី ៣ ណា គិតព្រមគ្នាយ៉ាងនេះថា ពួកសមណព្រាហ្មណ៍ទី ១ ណា ។បេ។ កាលបើយ៉ាងនេះហើយ ពួកសមណព្រាហ្មណ៍ទី ១ នោះ មិន រួចអំពីឥទ្ធានុភាពនៃមារទៅហើយ ពួកសមណព្រាហ្មណ៍ទី ២ ណា គិត ព្រមគ្នាយ៉ាងនេះថាពួកសមណព្រាហ្មណ៍ទី ១ ណា ។បេ។ កាលបើយ៉ាង នេះពួកសមណព្រាហ្មណ៍ទី ១ នោះ មិនរួចអំពីឥទ្ធានុភាពនៃមារទៅហើយ បើដូ ច្នោះមានតែយើងទាំងឡាយ ។បេ។ កាលបើយ៉ាងនេះ ពួកសមណ ព្រាហ្មណ៍ទី ២ នោះ មិនរួចអំពីឥទ្ធានុភាពនៃមារទៅហើយ បើដូច្នោះមាន តែយើងទាំងឡាយចូលទៅអាស្រ័យដំណាំ ដែលមារដាំហើយឯណោះ នឹង​លោកាមិសៈទាំងឡាយឯណោះ ហើយគប្បីសម្រេចទី នៅអាស្រ័យ លុះ​សម្រេច​ទីនៅអាស្រ័យ ក្នុងទីនោះហើយយើងកុំលុកលុយកុំភ្លេចខ្លួន នឹង​ដំណាំ ដែលមារដាំហើយឯណោះផង នឹងលោកាមិសៈ ទាំងឡាយ ឯណោះ​ផង ។បេ។ កាល បើយើងមិនលុកលុយ មិនភ្លេចខ្លួនគ្រាន់ តែ បរិភោគភោជនទាំងឡាយ នឹងមិនដល់នូវសេចក្តីស្រវឹង លុះមិនស្រវឹង ហើយ នឹងមិនដល់នូវសេចក្តីប្រមាទ លុះមិនប្រមាទហើយនឹងជាអ្នកគួរ មារ​ធ្វើ​តាមសេច្តីប្រាថ្នាមិនបាន ព្រោះដំណាំឯណោះផង ព្រោះលោកាមិសៈ ឯណោះផង លុះសមណព្រាហ្មណ៍ទាំងនោះ គិតដូច្នេះហើយ ក៏ចូល អាស្រ័យដំណាំ ដែលមារដាំហើយឯណោះ នឹងលោកាមិសៈទាំងឡាយ ឯណោះ ហើយសម្រេចទីនៅអាស្រ័យ លុះសម្រេចទីនៅអាស្រ័យ ក្នុងទី នោះហើយមិនលុកលុយ មិនខ្លួននឹងដំណាំមារដាំហើយឯណោះផង នឹង លោកាមិសៈទាំងឡាយឯណោះផង គ្រាន់តែបរិភោគភោជនទាំងឡាយ កាលសមណព្រា ហ្មណ៍ទី ៣ ទាំងនោះ មិនបានលុកលុយ មិនបានភ្លេច ខ្លួនក្នុងដំណាំនោះហើយ គ្រាន់បរិភោគភោជនទាំងឡាយ ក៏មិនដល់នូវ សេចក្តីស្រវឹង លុះមិនស្រវឹងហើយ ក៏មិនដល់នូវសេចក្តីប្រមាទ លុះមិន ប្រមាទហើយ ជាអ្នកគួរមារធ្វើតាមសេចក្តីប្រាថ្នាមិនបាន ព្រោះដំណាំ ឯណោះផង ព្រោះលោកាមិសៈឯណោះផង ។ តែសមណព្រាហ្មណ៍ទី ៣ ទាំងនោះ មានសេចក្តីយល់ឃើញ យ៉ាងនេះថា លោកទៀងដូច្នេះខ្លះ ។បេ។ សត្វទៅខាងមុខអំពីសេចក្តីស្លាប់ មិនកើតទៀងក៏មាន មិនមែនមិនកើត ទៀតក៏មានដូច្នេះខ្លះ កាលបើយ៉ាងនេះ ពួកសមណព្រាហ្មណ៍ទី ៣ នោះ មិនរួចអំពីឥទ្ធានុភាព របស់មារទៅហើយបើដូច្នោះមានតែយើងទាំងឡាយ សម្រេចទី នៅអាស្រ័យត្រង់ទីដែលមិនមែន ជាដំណើរនៃមារនឹងបរិស័ទ របស់មារ លុះសម្រេចទីអាស្រ័យក្នុង​ទីនោះហើយ យើងលុកលុយដំណាំ ដែលមារដាំហើយឯណោះ នឹងលោកាមិសៈទាំងឡាយឯ​ណោះ មិនភ្លេច ខ្លួនគ្រាន់តែបរិភោគនូវភោជនទាំងឡាយ កាលបើយើងមិនលុកលុយ មិន ភ្លេចខ្លួន គ្រាន់បរិភោគនូវភោជនទាំងឡាយ នឹងមិនដល់នូវសេចក្តីស្រវឹង លុះមិនស្រវឹងហើយ នឹងមិនដល់នូវសេចក្តីប្រមាទ លុះមិនប្រមាទហើយ នឹងជាអ្នកគួរមារធ្វើតាមសេចក្តី​ប្រាថ្នាមិនបាន ព្រោះដំណាំឯណោះផង ព្រោះ​​លោកាមិសៈឯណោះផង ទើបពួកសមណព្រា​ហ្មណ៍ទាំង​នោះ​សម្រេច​​​​​​ទី​​នៅអាស្រ័យ ត្រង់ទី​ដែល​មិន​មែន​ជាដំណើរនៃមារនឹ​ង​បរិស័ទ​របស់​​​មារ លុះសម្រេចទីនៅអាស្រ័យ ក្នុងទីនោះហើយ ក៏មិនបានលុកលុយ​ដំណាំ​ដែលមារដាំហើយឯណោះ នឹងលោកាមិសៈទាំងឡាយឯណោះ មិន​ភ្លេចខ្លួន គ្រាន់តែបរិភោគនូវភោជន​ទាំងឡាយ កាលពួកសមណ​ព្រាហ្មណ៍​​ទាំងនោះ មិនលុកលុយ មិនភ្លេចខ្លួនក្នុងដំណាំនឹង​លោកាមិសៈនោះហើយ គ្រាន់តែបរិភោគនូវភោជនទាំងឡាយ ក៏មិនដល់នូវសេចក្តីស្រវឹង លុះមិន​ស្រវឹងហើយ ក៏មិនដល់នូវសេចក្តីប្រមាទលុះមិនប្រមាទហើយ ជាអ្នកគួរមារ​ធ្វើ​តាម​សេចក្តីប្រាថ្នាមិនបាន ព្រោះដំណាំឯណោះផង ព្រោះ​លោកាមិសៈ​ឯណោះ​ផង ម្នាលភិក្ខុទាំងឡាយ កាលបើយ៉ាងនេះ ពួកសមណ​ព្រាហ្មណ៏​ទី ៤ នោះ ទេបរួចអំពីឥទ្ធានុភាព​នៃមារបាន ។ ម្នាលភិក្ខុទាំងឡាយ ពួកម្រឹគ ៤ នោះមានសេចក្តីឧបមាដូចម្តេចមិញ តថាគត​ពោលនូវពួក សមណ​ព្រាហ្មណ៍​ទី​ ៤ នេះ ថាមានឧបមេយ្យដូច្នោះដែរ ។</p>
        <p><a class='ref km' id='km49' href='#km49'>៤៩</a>ម្នាលភិក្ខុទាំងឡាយ ចុះទីដែលមិនមែនជាដំណើរ របស់មារ នឹង បរិស័ទនៃមារដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ស្ងាត់ ចាកកាមទាំងឡាយ ស្ងាត់ចាក អកុសលធម៌ទាំងឡាយហើយចូល កាន់បឋមជ្ឈាន ដែលប្រកបដោយវិតក្កៈ វិចារៈ នឹងបីតិ​សុខៈ ដែលកើតអំពី សេចក្តីស្ងប់ស្ងាត់ជាអារម្មណ៍ ម្នាលភិក្ខុទាំងឡាយ នេះតថាគតហៅថា ភិក្ខុធ្វើនូវមារឲ្យខ្វាក់ បំបែកភ្នែកមិនឲ្យឃើញស្នាមជើង ដល់នូវវិស័យ ដែល​មារមានចិត្ត លាមករកមិនឃើញ ។ ម្នាលភិក្ខុទាំងឡាយ មួយវិញ​ទៀត ភិក្ខុ​នោះ ព្រោះចូលទៅរម្លាប់នូវ វិតក្កៈវិចារៈរួចហើយ ក៏បានចូល​ដល់​ទុតិយជ្ឈានជាទីផូរផង់ ប្រព្រឹត្តទៅខាងក្នុងក៏ញុំាង ចិត្តជាសមាធិឲ្យ​ចម្រើន​ឡើង គ្មានវិតក្ក វិចារៈទេ មានតែបីតិនឹងសុខៈ កើតអំពីសមាធិ ។បេ។ ហើយ​ក៏​បាន​ចូលកាន់តតិយជ្ឈាន ។បេ។ ចូលកាន់ចតុគ្ថជ្ឈាន ម្នាលភិក្ខុ​ទាំង​ឡាយ នេះ តថាគតហៅថា ភិក្ខុបានធ្វើមារឲ្យខ្វាក់ បំបែកភ្នែកមិន​ឲ្យឃើញ​ស្នាម​ជើង ដល់នូវិស័យ ដែលមារមានចិត្តលាមករកមិនឃើញ ។ ម្នាលភិក្ខុទាំង​ឡាយ មួយទៀតភិក្ខុព្រោះប្រព្រឹត្ត​កន្លងនូវរូបសញ្ញា ព្រោះដល់នូវសេចក្តី វិនាស នៃបដិឃសញ្ញា ព្រោះមិនបានធ្វើទុកក្នុងចិត្តនូវ​នានត្តសញ្ញា ដោយ​ប្រការ ទាំងពួង ក៏ចូលកាន់អាកាសានញ្ចាយតនជ្ឈាន ដោយធ្វើទុកក្នុង​ចិត្ត​ថា អាកាសមិនមានទីបំផុតដូច្នេះ ម្នាលភិក្ខុទាំងឡាយ នេះតថាគតហៅថា ភិក្ខុបានធ្វើ​នូវមារឲ្យខ្វាក់ បំបែកភ្នែកមិនឲ្យឃើញស្នាមជើង ដល់នូវវិស័យ ដែលមារមានចិត្តលាមករក​មិនឃើញ ។ ម្នាលភិក្ខុទាំងឡាយ មួយទៀតភិក្ខុ ព្រោះកន្លងនូវអាកាសានញ្ចាយតនជ្ឈាន ដោយសព្វគ្រប់ ក៏ចូលកាន់ វិញ្ញា ណញ្ចាយតនជ្ឈាន (ដោយធ្វើទុកក្នុងចិត្ត) ថា វិញ្ញាណមិន​មាន ទីបំផុត ដូច្នេះ ។បេ។ ភិក្ខុ ព្រោះកន្លងនូវវិញ្ញាណញ្ចាយតនជ្ឈានដោយ ប្រការទាំង ពួង ក៏ចូលកាន់អាកិញ្ចញ្ញាយតនជ្ឈាន (ដោយធ្វើទុកក្នុងចិត្ត ) ថា អ្វីតិចតួច មិនមានដូច្នេះ ។បេ។ ភិក្ខុព្រោះកន្លងនូវអាកិញ្ចញ្ញាយតនជ្ឈាន ដោយ ប្រការទាំងពួង ក៏ចូលកាន់នេវសញ្ញានា សញ្ញាយតនជ្ឈាន ។បេ។ ម្នាលភិក្ខុ ទាំងឡាយ មួយទៀត ភិក្ខុព្រោះកន្លងនូវនេវសញ្ញានា​សញ្ញាយតនជ្ឈាន ដោយប្រការទាំងពួង ក៏ចូលកាន់សញ្ញាវេទយិគនិរោធ (រលត់សញ្ញានឹង​វេទនា) ទើបអាសវៈទាំងឡាយរបស់ភិក្ខុនោះ ក៏អស់ទៅ ព្រោះឃើញ (នូវអរិយសច្ច) ដោយ មគ្គប្បញ្ញា ម្នាលភិក្ខុទាំងឡាយ នេះតថាគតហៅថា ភិក្ខុបានធ្វើមារឲ្យខ្វាក់ បំបែកភ្នែកមិនឲ្យ ឃើញស្នាមជើង ដល់នូវវិស័យ ដែលមារមានចិត្តលាមករកមិនឃើញ ជាអ្នកឆ្លងនូវតណ្ហា​ដែលចំពាក់ នៅ ក្នុងលោក ។ លុះព្រះមានព្រះភាគ សម្តែងនិវាបសូត្រនេះចប់ហើយ ភិក្ខុ ទាំង នោះក៏មានសេចក្តីពេញចិត្ត ត្រេកអរហើយចំពោះ ភាសិតរបស់ ព្រះមានព្រះភាគ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>