<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn120' lang='km'>
        <header>
            <ul>
            </ul>
            <h1>សង្ខារូបបត្តិសូត្រ ទី ១០</h1>
        </header>
        <p><a class='ref km' id='km៣១៨' href='#km៣១៨'>៣១៨</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់នៅក្នុងវត្តជេតពន របស់អនាថាបិណ្ឌិកសេដ្ឋី ទៀបក្រុងសាវត្ថី ។ គ្រានោះ​ឯង ព្រះមានព្រះភាគត្រាស់ហៅភិក្ខុទាំងឡាយថា ម្នាលភិក្ខុទាំង-ឡាយ ។ ភិក្ខុ​ទាំងនោះទទួលព្រះពុទ្ធដីកាព្រះមានព្រះភាគថា ព្រះករុណា ព្រះអង្គដ៏ចម្រើន ។ ព្រះមានព្រះភាគ បានត្រាស់ព្រះពុទ្ធដីកានេះថា ម្នាល​ភិក្ខុទាំងឡាយ តថាគតនឹង​សម្តែងនូវសង្ខារូបបត្តិ គឺនិយាយអំពីហេតុ​កើត​ឡើងនៃសង្ខារ ប្រាប់អ្នក​ទាំងឡាយ អ្នកទាំងឡាយចូរស្តាប់ធម៌នោះ ចូរធ្វើ​ទុក​ក្នុងចិត្តឲ្យប្រពៃចុះ តថាគតនឹងសម្តែង (ឲ្យស្តាប់) ។ ភិក្ខុទាំងនោះទទួល​ស្ដាប់​ព្រះពុទ្ធដីកា នៃព្រះមាន​ព្រះភាគថា ព្រះករុណា ព្រះអង្គ ។</p>
        <p><a class='ref km' id='km៣១៩' href='#km៣១៩'>៣១៩</a>ព្រះមានព្រះភាគបានត្រាស់ព្រះសូត្រនេះថា ម្នាលភិក្ខុទាំង-ឡាយ ភិក្ខុក្នុងធម្មវិន័យនេះ ជាអ្នកប្រកបដោយសទ្ធា ប្រកបដោយសីលៈ ប្រកបដោយ​សុតៈ ប្រកបដោយចាគៈ ប្រកបដោយបញ្ញា ។ ភិក្ខុនោះ មាន​សេចក្តីត្រិះរិះយ៉ាង​នេះថា ឱហ្ន៎ អាត្មាអញលុះដល់រំលាងខន្ធ បន្ទាប់អំពី​មរណៈ​ទៅ សូមឲ្យទៅ​កើតជាមួយនឹងពួក ខត្តិយមហាសាល ។ ភិក្ខុនោះ តំកល់ចិត្តនោះ អធិដ្ឋានចិត្ត​នោះ ចម្រើនចិត្តនោះទុក ។ ធម៌ទាំង ៥ មាន​សទ្ធាជាដើមនោះ ឈ្មោះថាសង្ខារ​ផង ឈ្មោះថាវិហារធម៌ផង ដែលភិក្ខុ នោះ​ចម្រើនហើយយ៉ាងនេះ ធ្វើឲ្យរឿយៗ​ ហើយយ៉ាងនេះ តែងប្រព្រឹត្តទៅ​ដើម្បី​កើតជាមួយនឹងខត្តិយមហាសាលនោះ​មែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅដើម្បីកើតជាមួយនឹង​ខត្តិយមហាសាលនោះ ។</p>
        <p><a class='ref km' id='km៣២០' href='#km៣២០'>៣២០</a>ម្នាលភិក្ខុទាំងឡាយ មួយទៀត ភិក្ខុប្រកបដោយសទ្ធា ប្រកប​ដោយសីលៈ ប្រកបដោយសុតៈ ប្រកបដោយចាគៈ ប្រកបដោយបញ្ញា ។ ភិក្ខុ​នោះ មានសេចក្តីត្រិះរិះយ៉ាងនេះថា ឱហ្ន៎ អាត្មាអញលុះរំលាងខន្ធ បន្ទាប់​អំពី​មរណៈទៅ សូមឲ្យទៅកើតជាមួយនឹងពួកព្រាហ្មណមហាសាល .​ . . ឬគហបតិ​មហាសាល ។ ភិក្ខុនោះ តំកល់ចិត្តនោះ អធិដ្ឋានចិត្តនោះ ចម្រើនចិត្តនោះទុក ។ ធម៌ទាំង ៥ មានសទ្ធាជាដើមនោះ ឈ្មោះថាជាសង្ខា​ផង ឈ្មោះថាវិហារធម៌ផង ដែលភិក្ខុនោះចម្រើនហើយយ៉ាងនេះ ធ្វើឲ្យ រឿយៗ ហើយយ៉ាងនេះ តែងប្រព្រឹត្ត​ទៅដើម្បីកើតជាមួយនឹងព្រាហ្មណ-​មហាសាល ឬគហបតិមហាសាលនោះ​មែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅដើម្បីកើតជាមួយនឹង​ព្រាហ្មណមហាសាល ឬគហ-បតិមហាសាលនោះ ។</p>
        <p><a class='ref km' id='km៣២១' href='#km៣២១'>៣២១</a>ម្នាលភិក្ខុទាំងឡាយ មួយទៀត ភិក្ខុប្រកបដោយសទ្ធា ប្រកប​ដោយសីលៈ ប្រកបដោយសុតៈ ប្រកបដោយចាគៈ ប្រកបដោយបញ្ញា ។ ភិក្ខុ​នោះបានឮដំណឹងថា ពួកទេវតាជាន់តាវត្តិង្ស ។បេ។ ពួកទេវតាជាន់​​យាមា .​ . . ពួកទេវតាជាន់តុសិត .​ . . ពួកទេវតាជាន់និម្មានរតី .​ . . ពួកទេវតា​ជាន់​​បរនិម្មិត​វសវត្តី សុទ្ធតែមានអាយុវែង មានសម្បុរល្អ ច្រើនដោយសេចក្តី​សុខ ។ ភិក្ខុនោះមានសេចក្តីត្រិះរិះយ៉ាងនេះថា ឱហ្ន៎ អាត្មាអញលុះ​រំលាង​ខន្ធ បន្ទាប់អំពីមរណៈ​ទៅ សូមឲ្យទៅកើតជាមួយនឹងពួកទេវតាជាន់​បរនិម្ម-តវសវត្តី ។ ភិក្ខុនោះតំកល់​ចិត្តនោះ អធិដ្ឋានចិត្តនោះ ចម្រើនចិត្តនោះទុក ។ ធម៌ទាំង ៥ នោះ ឈ្មោះថា​សង្ខារផង ឈ្មោះថាវិហារធម៌ផង ដែលភិក្ខុនោះ​ចម្រើនហើយយ៉ាងនេះ ធ្វើឲ្យ​រឿយៗ ហើយយ៉ាងនេះ តែងប្រព្រឹត្តទៅ​ ដើម្បី​កើតជាមួយនឹងទេវតា ជាន់​បរនិម្មិតវសវត្តីនោះមែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅ​ដើម្បីកើតជាមួយទេវតា ជាន់បរនិម្មិតវសវត្តី​នោះ ។</p>
        <p><a class='ref km' id='km៣២២' href='#km៣២២'>៣២២</a>ម្នាលភិក្ខុទាំងឡាយ មួយទៀត ភិក្ខុប្រកបដោយសទ្ធា ប្រកប​ដោយសីលៈ ប្រកបដោយសុតៈ ប្រកបដោយចាគៈ ប្រកបដោយបញ្ញា ។ ភិក្ខុ​នោះបានឮដំណឹងថា សហស្សព្រហ្មមានអាយុវែង មានសម្បុរល្អ ច្រើន ដោយ​សេចក្តីសុខ ។ ម្នាលភិក្ខុទាំងឡាយ សហស្សព្រហ្ម តែងផ្សាយរស្មីដឹង ស្គាល់​លោកធាតុមួយពាន់បាន ។ ពួកសត្វណា កើតក្នុងលោកធាតុមួយ ពាន់នោះ សហស្សព្រហ្ម ក៏ផ្សាយរស្មីដឹងស្គាល់ពួកសត្វនោះបាន ។ ម្នាល​ភិក្ខុទាំងឡាយ ដូចបុរសមានចក្ខុ យកផ្លែកន្ទួតព្រៃមួយមកដាក់លើបាតដៃ ពិចារណាមើលបាន ដូចម្តេចមិញ ម្នាលភិក្ខុទាំងឡាយ សហស្សព្រហ្មក៏ ផ្សាយ​រស្មីដឹងស្គាល់លោក​ធាតុមួយពាន់បាន ដូច្នោះដែរ ។ ពួកសត្វណា កើតក្នុងលោកធាតុមួយពាន់នោះ សហស្សព្រហ្មក៏ផ្សាយរស្មីដឹងស្គាល់ពួក​សត្វនោះបាន ។ ភិក្ខុនោះមានសេចក្តី​ត្រិះរិះ យ៉ាងនេះថា ឱហ្ន៎ អាត្មាអញ​លុះរំលាងខន្ធ បន្ទាប់អំពីមរណៈទៅ សូមឲ្យ​ទៅកើតជាមួយនឹង​សហស្ស-ព្រហ្ម ។ ភិក្ខុនោះ តំកល់ចិត្តនោះ អធិដ្ឋាន​ចិត្តនោះ ចម្រើនចិត្តនោះទុក ។ ធម៌ទាំង ៥ នោះ ឈ្មោះថាសង្ខារផង ឈ្មោះថា​វិហារធម៌​ផង ដែលភិក្ខុនោះ​ចម្រើនហើយយ៉ាងនេះ ធ្វើឲ្យរឿយៗ ហើយយ៉ាង​នេះ តែង​ប្រព្រឹត្តទៅ ដើម្បី​កើតក្នុងព្រហ្មលោកនោះបានមែន ។ ម្នាលភិក្ខុ​ទាំងឡាយ នេះ​ផ្លូវ នេះ​បដិបទា ប្រព្រឹត្តទៅ ដើម្បីកើតក្នុងព្រហ្មលោកនោះ ។</p>
        <p><a class='ref km' id='km៣២៣' href='#km៣២៣'>៣២៣</a>ម្នាលភិក្ខុទាំងឡាយ មួយទៀត ភិក្ខុប្រកបដោយសទ្ធា ប្រកប​ដោយសីលៈ ប្រកបដោយសុតៈ ប្រកបដោយចាគៈ ប្រកបដោយបញ្ញា ។ ភិក្ខុ​នោះ បានឮដំណឹងថា ទ្វិសហស្សព្រហ្ម ។បេ។ តិសហស្សព្រហ្ម . . . ចតុសហស្សព្រហ្ម .​ . . បញ្ចសហស្សព្រហ្ម សុទ្ធតែមានអាយុវែង មាន​សម្បុរល្អ ច្រើនដោយសេចក្តីសុខ ។ ម្នាលភិក្ខុទាំងឡាយ បញ្ចសហស្សព្រហ្ម ផ្សាយរស្មី​ដឹងស្គាល់លោកធាតុ ៥ ពាន់បាន ។ ពួកសត្វណាកើតក្នុង​លោក​ធាតុ ៥ ពាន់​នោះ បញ្ចសហស្សព្រហ្ម ក៏ផ្សាយរស្មីដឹងស្គាល់ នូវពួកសត្វ​នោះ​បាន ។ ម្នាលភិក្ខុ​ទាំងឡាយ បុរសមានចក្ខុ យកផ្លែកន្ទួតព្រៃ ៥ មកដាក់ លើបាតដៃ ពិចារណា​មើលបាន ដូចម្តេចមិញ ម្នាលភិក្ខុទាំងឡាយ បញ្ចសហស្សព្រហ្ម ក៏ផ្សាយរស្មីដឹង​ស្គាល់លោកធាតុ ៥ ពាន់បាន ក៏ដូច្នោះ​ដែរ ។ ពួកសត្វណាកើតក្នុងលោកធាតុ ៥ ពាន់នោះ បញ្ចសហស្សព្រហ្ម​ក៏ផ្សាយរស្មីដឹងស្គាល់ពួកសត្វនោះបាន ។ ភិក្ខុ​នោះ មានសេចក្តីត្រិះរិះ​យ៉ាង​នេះថា ឱហ្ន៎ អាត្មាអញលុះរំលាងខន្ធ បន្ទាប់អំពី​មរណៈទៅ សូមឲ្យទៅកើត​ជា​មួយនឹងបញ្ចសហស្សព្រហ្ម ។ ភិក្ខុនោះតំកល់​ចិត្តនោះ អធិដ្ឋានចិត្តនោះ ចម្រើនចិត្តនោះទុក ។ ធម៌ទាំង ៥ នោះ ឈ្មោះថា​សង្ខារផង ឈ្មោះថាវិហារ​ធម៌ផង ដែលភិក្ខុនោះចម្រើនហើយយ៉ាងនេះ ធ្វើឲ្យ​រឿយៗ ហើយយ៉ាងនេះ តែងប្រព្រឹត្តទៅ ដើម្បីកើតជាមួយនឹងបញ្ចសហស្ស​ព្រហ្មនោះមែន ។ ម្នាល​ភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅដើម្បី​កើត​ក្នុងបញ្ចសហស្ស-​ព្រហ្មនោះ ។</p>
        <p><a class='ref km' id='km៣២៤' href='#km៣២៤'>៣២៤</a>ម្នាលភិក្ខុទាំងឡាយ មួយទៀត ភិក្ខុប្រកបដោយសទ្ធា ប្រកប​ដោយសីលៈ ប្រកបដោយសុតៈ ប្រកបដោយចាគៈ ប្រកបដោយបញ្ញា ។ ភិក្ខុ​នោះ បានឮដំណឹងថា ទសសហស្សព្រហ្មមានអាយុវែង មានសម្បុរល្អ ច្រើន​ដោយ​សេចក្តីសុខ ។ ម្នាលភិក្ខុទាំងឡាយ ទសសហស្សព្រហ្មផ្សាយ​រស្មី ដឹង​ស្គាល់លោកធាតុមួយម៉ឺនបាន ។ ពួកសត្វណាកើតក្នុងលោកធាតុមួយ​ម៉ឺននោះ ទសសហស្សព្រហ្ម ក៏ផ្សាយរស្មីដឹងស្គាល់ពួកសត្វនោះបាន ។ ម្នាល​ភិក្ខុ​ទាំងឡាយ កែវពៃទូរ្យដ៏ល្អ មានពន្លឺ នាជ្រុង ៨ ដែលជាងឆ្នៃល្អ​ហើយ ដាក់លើ​សំពត់កម្ពលលឿង តែងភ្លឺផ្លេកឆ្លុះរុងរឿង ដូចម្តេចមិញ ម្នាលភិក្ខុទាំងឡាយ ទសសហស្សព្រហ្ម តែងផ្សាយរស្មីដឹងស្គាល់លោក​ធាតុ​មួយម៉ឺនបាន ដូច្នោះ​ដែរ ។ ពួកសត្វណាកើតក្នុងលោកធាតុមួយម៉ឺននោះ ទសសហស្សព្រហ្ម ក៏​ផ្សាយរស្មីដឹងស្គាល់ពួកសត្វនោះបាន ។ ភិក្ខុនោះ មាន​សេចក្តីត្រិះរិះយ៉ាងនេះថា ឱហ្ន៎ អាត្មាអញលុះរំលាងខន្ធ បន្ទាប់អំពីមរណៈ​ទៅ សូមឲ្យទៅកើតជាមួយនឹង​ទសសហស្សព្រហ្ម ។ ភិក្ខុនោះ តំកល់ចិត្ត​នោះ អធិដ្ឋានចិត្តនោះ ចម្រើនចិត្តនោះ​ទុក ។ ធម៌ទាំង ៥ នោះ ឈ្មោះថា​សង្ខារផង ឈ្មោះថាវិហារធម៌ផង ដែលភិក្ខុ​នោះចម្រើនហើយ យ៉ាងនេះ ធ្វើឲ្យរឿយៗ ហើយយ៉ាងនេះ តែងប្រព្រឹត្តទៅដើម្បី​កើតក្នុងព្រហ្មលោក​នោះ​ បានមែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅ​ដើម្បី​កើតក្នុងព្រហ្មលោកនោះ ។</p>
        <p><a class='ref km' id='km៣២៥' href='#km៣២៥'>៣២៥</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ​បញ្ញា ។ ភិក្ខុនោះ បានឮដំណឹងថា សតសហស្សព្រហ្មមានអាយុវែង មាន​សម្បុរល្អ ច្រើនដោយសេចក្តីសុខ ។ ម្នាលភិក្ខុទាំងឡាយ សតសហស្សព្រហ្ម ផ្សាយរស្មី​ដឹងស្គាល់លោកធាតុមួយសែនបាន ។ ពួកសត្វណា កើតក្នុង​លោក​ធាតុ​មួយ​សែននោះ សតសហស្សព្រហ្ម ក៏ផ្សាយរស្មីដឹងស្គាល់សត្វ​នោះ​បាន ។ ម្នាលភិក្ខុ​ទាំងឡាយ ដុំមាសជម្ពូនទ ដែលកូនជាង ដ៏ឆ្លៀសឆ្លាស ដុតលើចង្រ្កាន ហើយដុស​ខាត់រំលីង ​រួចដាក់ទៅលើសំពត់កម្ពល់លឿង តែង​ភ្លឺផ្លេក ឆ្លុះ ​ទាំងរុងរឿង ដូចម្តេចមិញ ម្នាលភិក្ខុទាំងឡាយ សតសហស្ស​ព្រហ្ម តែងផ្សាយរស្មីដឹងស្គាល់​លោកធាតុមួយសែនបាន ដូច្នោះដែរ ។ ពួក​សត្វ​ណា កើតក្នុងមួយសែនលោក​ធាតុនោះ សតសហស្សព្រហ្ម ក៏ផ្សាយរស្មី​ដឹង​ស្គាល់ពួកសត្វនោះបាន ។ ភិក្ខុ​នោះ មានសេចក្តីត្រិះរិះយ៉ាងនេះថា ឱហ្ន៎ អាត្មាអញលុះរំលាងខន្ធ បន្ទាប់អំពី​មរណៈទៅ សូមឲ្យទៅកើតជាមួយនឹង​សតសហស្សព្រហ្ម ។ ភិក្ខុនោះ តំកល់​ចិត្តនោះ អធិដ្ឋានចិត្តនោះ ចម្រើនចិត្ត​នោះទុក ។ ធម៌ទាំង ៥ នោះ ឈ្មោះថា​សង្ខារផង ឈ្មោះថាវិហារធម៌ផង ដែលភិក្ខុនោះចម្រើនហើយយ៉ាងនេះ ធ្វើឲ្យ​រឿយៗ ហើយយ៉ាងនេះ តែង​ប្រព្រឹត្តទៅដើម្បីកើតក្នុងព្រហ្មលោកនោះបាន​មែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅដើម្បីកើតក្នុង​ព្រហ្មលោកនោះ ។</p>
        <p><a class='ref km' id='km៣២៦' href='#km៣២៦'>៣២៦</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ បញ្ញា ។ ភិក្ខុនោះបានឮដំណឹងថា ពួកទេវតាជាន់អាភៈ ។បេ។ ពួកទេវតា ជាន់បរិត្តាភៈ​ .​ . . ពួកទេវតាជាន់អប្បមាណាភៈ .​ . . ពួកទេវតាជាន់អាភ-ស្សរៈ សុទ្ធតែមានអាយុ​វែង មានសម្បុរល្អ ច្រើនដោយសេចក្តីសុខ ។ ភិក្ខុនោះ មានសេចក្តីត្រិះរិះយ៉ាង​នេះថា ឱហ្ន៎ អាត្មាអញលុះរំលាងខន្ធ បន្ទាប់អំពីមរណៈទៅ សូមឲ្យទៅកើត​ជាមួយនឹងទេវតាជាន់អាភស្សរៈ ។ ភិក្ខុនោះ តំកល់ចិត្តនោះ អធិដ្ឋានចិត្តនោះ ចម្រើនចិត្តនោះទុក ។ ធម៌ទាំង ៥ នោះ ឈ្មោះថាសង្ខារផង ឈ្មោះថាវិហារធម៌​ផង ​ដែលភិក្ខុនោះចម្រើន​ហើយ​យ៉ាងនេះ ធ្វើឲ្យរឿយៗ ហើយយ៉ាងនេះ តែងប្រព្រឹត្ត​ទៅដើម្បីកើត​ក្នុងពួកទេវតាជាន់អាភស្សរៈនោះបានមែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅដើម្បីកើតក្នុងពួកទេវតាជាន់អាភស្សរៈនោះ ។</p>
        <p><a class='ref km' id='km៣២៧' href='#km៣២៧'>៣២៧</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ បញ្ញា ។ ភិក្ខុនោះ បានឮដំណឹងថា ពួកទេវតាជាន់សុភៈ ។បេ។ ពួកទេវតា ជាន់បរិត្តសុភៈ .​ . . ពួកទេវតាជាន់អប្បមាណសុភៈ .​ . . ពួកទេវតាជាន់ សុភកិណ្ហៈ សុទ្ធតែមាន​អាយុ​វែង មានសម្បុរល្អ ។បេ។ ប្រព្រឹត្តទៅដើម្បីកើត ក្នុងជាន់សុភកិណ្ហៈនោះ។</p>
        <p><a class='ref km' id='km៣២៨' href='#km៣២៨'>៣២៨</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ បញ្ញា ។ ភិក្ខុនោះ បានឮដំណឹងថា ពួកទេវតាជាន់វេហប្ផលៈ . . . ពួកទេវតា​ជាន់អវិហៈ .​ . . ពួកទេវតាជាន់អតប្បៈ .​ . . ពួកទេវតាជាន់សុទស្សៈ .​ . . ពួកទេវតាជាន់សុទស្សី .​ . . ពួកទេវតាជាន់អកនិដ្ឋៈ សុទ្ធតែមានអាយុវែង មានសម្បុរល្អ ច្រើនដោយសេចក្តី​សុខ ។ ភិក្ខុនោះ មានសេចក្តីត្រិះរិះ យ៉ាងនេះថា ឱហ្ន៎ អាត្មាអញលុះរំលាងខន្ធ បន្ទាប់អំពីមរណៈទៅ សូមឲ្យ​ទៅ​កើតជាមួយនឹងពួកទេវតាជាន់អកនិដ្ឋៈ ។ ភិក្ខុ​នោះ តំកល់ចិត្តនោះ អធិដ្ឋានចិត្តនោះ ចម្រើនចិត្តនោះទុក ។ ធម៌ទាំង ៥ នោះ ឈ្មោះថាសង្ខារ​ផង ឈ្មោះថាវិហារធម៌ផង ដែលភិក្ខុនោះ បានចម្រើនហើយ​យ៉ាងនេះ ធ្វើ​ឲ្យ​រឿយៗ ហើយយ៉ាងនេះ តែងប្រព្រឹត្តទៅ ដើម្បីកើតក្នុងជាន់​អកនិដ្ឋៈ​នោះបានមែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅ​ ដើម្បីកើតក្នុងជាន់អកនិដ្ឋៈនោះ ។</p>
        <p><a class='ref km' id='km៣២៩' href='#km៣២៩'>៣២៩</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ​បញ្ញា ។ ភិក្ខុនោះ បានឮដំណឹងថា ពួកទេវតាដែលកើតក្នុងជាន់​អាកាសា-នញ្ចាយតនៈ សុទ្ធតែមានអាយុវែង ឋិតនៅអស់កាលយូរ ច្រើនដោយ​សេចក្តី​សុខ ។ ភិក្ខុ​នោះ មានសេចក្តីត្រិះរិះយ៉ាងនេះថា ឱហ្ន៎ អាត្មាអញលុះ​រំលាងខន្ធ បន្ទាប់អំពី​មរណៈទៅ សូមឲ្យទៅកើតជាមួយនឹងពួកទេវតា​ ដែលកើតក្នុងជាន់អាកាសា​នញ្ចាយតនៈ ។បេ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅ ដើម្បី​ទៅកើតក្នុងអាកាសានញ្ចាយតនៈនោះ ។</p>
        <p><a class='ref km' id='km៣៣០' href='#km៣៣០'>៣៣០</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ​បញ្ញា ។ ភិក្ខុនោះ បានឮដំណឹងថា ពួកទេវតាដែលកើតក្នុងជាន់វិញ្ញាណញ្ចាយតនៈ សុទ្ធ​តែមានអាយុវែង ឋិតនៅអស់កាលយូរ ច្រើនដោយ​សេចក្តីសុខ ។ ភិក្ខុនោះ មានសេចក្តីត្រិះរិះយ៉ាងនេះថា ឱហ្ន៎ អាត្មាអញ​លុះរំលាងខន្ធ បន្ទាប់អំពីមរណៈ​ទៅ សូមឲ្យទៅកើតជាមួយនឹងពួកទេវតា​ដែលកើតក្នុងជាន់វិញ្ញាណញ្ចាយតនៈ ។បេ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្តទៅដើម្បីកើតក្នុងជាន់​វិញ្ញាណញ្ចាយតនៈនោះ ។</p>
        <p><a class='ref km' id='km៣៣១' href='#km៣៣១'>៣៣១</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ​បញ្ញា ។ ភិក្ខុនោះ បានឮដំណឹងថា ពួកទេវតាដែលកើតក្នុងជាន់​អាកិញ្ច-ញ្ញាយតនៈ .​ . . ពួកទេវតាដែលកើតក្នុង ជាន់នេវសញ្ញានាសញ្ញាយតនៈ សុទ្ធតែមានអាយុវែង ឋិតនៅអស់កាលយូរ ច្រើនដោយសេចក្តីសុខ ។ ភិក្ខុ​នោះ មានសេចក្តីត្រិះរិះ​យ៉ាងនេះថា ឱហ្ន៎ អាត្មាអញលុះរំលាងខន្ធ បន្ទាប់​អំពីមរណៈទៅ សូមឲ្យទៅ​កើតជាមួយនឹងពួកទេវតាដែលកើតក្នុងជាន់​នេវ-សញ្ញានាសញ្ញាយតនៈ ។ ភិក្ខុ​នោះ តម្កល់ចិត្តនោះ អធិដ្ឋានចិត្តនោះ ចម្រើនចិត្តនោះទុក ។ ធម៌ទាំង ៥ នោះ ឈ្មោះថាសង្ខារផង ឈ្មោះថា​វិហារធម៌ផង ដែលភិក្ខុនោះចម្រើនហើយយ៉ាង​នេះ ធ្វើឲ្យរឿយៗ ហើយ​យ៉ាង​នេះ តែងប្រព្រឹត្តទៅ ដើម្បីកើតក្នុងជាន់នេវសញ្ញានាសញ្ញាយតនៈ នោះបានមែន ។ ម្នាលភិក្ខុទាំងឡាយ នេះផ្លូវ នេះបដិបទា ប្រព្រឹត្ត​ទៅ ដើម្បី កើតក្នុងជាន់នេវសញ្ញានាសញ្ញាយតនៈនោះ ។</p>
        <p><a class='ref km' id='km៣៣២' href='#km៣៣២'>៣៣២</a>ម្នាលភិក្ខុទាំងឡាយ មួយទៀត ភិក្ខុជាអ្នកប្រកបដោយសទ្ធា ប្រកបដោយសីលៈ ប្រកបដោយសុតៈ ប្រកបដោយចាគៈ ប្រកបដោយ​បញ្ញា ។ ភិក្ខុនោះ មានសេចក្តីត្រិះរិះយ៉ាងនេះថា ឱហ្ន៎ អាត្មាអញគប្បី​ធ្វើ​ឲ្យ​ជាក់ច្បាស់ សម្រេចដោយបញ្ញាដ៏ឧត្តម ដោយខ្លួនឯង ក្នុងបច្ចុប្បន្ន នូវ​ចេតោវិមុត្តិ និងបញ្ញា​វិមុត្តិ ដែលមិនមានអាសវៈ ព្រោះអស់អាសវៈ​ទាំង-ឡាយ ហើយសម្រាន្តនៅ​ ដោយឥរិយាបថទាំង ៤ ។ ភិក្ខុនោះ ក៏ធ្វើឲ្យជាក់​ច្បាស់ សម្រេចដោយបញ្ញាដ៏​ឧត្តមដោយខ្លួនឯង ក្នុងបច្ចុប្បន្ន នូវចេតោវិមុត្តិ និងបញ្ញាវិមុត្តិ ដែលមិនមាន​អាសវៈ ព្រោះអស់អាសវៈទាំងឡាយ ហើយ សម្រាន្តនៅដោយឥរិយាបថ​ទាំង ៤ ។ ម្នាលភិក្ខុទាំងឡាយ ភិក្ខុនេះ មិន​កើត​ក្នុងទីណាៗ ឡើយ ។ លុះព្រះមាន​ព្រះភាគ បានត្រាស់ព្រះសូត្រនេះចប់​ហើយ ភិក្ខុទាំងនោះ ក៏មានសេចក្តីពេញ​ចិត្ត ត្រេកអរ ចំពោះភាសិត​របស់ព្រះមានព្រះភាគ ។</p>
        <p>ចប់ សង្ខារូបបត្តិសូត្រ ទី ១០ ។</p>
        <p>ចប់ អនុបទវគ្គ ទី ២ ។</p>
        <p>ឧទ្ទាននៃអនុបទវគ្គនោះ គឺ</p>
        <p>អនុបទសូត្រ ១ ឆព្វិសោធនសូត្រ ១ បោរិសធម៌ក្នុងសប្បុរិសូត្រ ១ សេវិតព្វា​សេវិតព្វសូត្រ ១ ការចែកនូវធាតុក្នុងពហុធាតុក-សូត្រ ១ ការសម្តែងនូវឈ្មោះ​នៃព្រះបច្ចេកពុទ្ធក្នុងឥសិគិលិ-សូត្រ ១ មហាចត្តារីសកសូត្រ ១ អានាបានស្សតិ​សូត្រ ១ កាយគតាសតិសូត្រ ១ សង្ខារូបបត្តិសូត្រ ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>