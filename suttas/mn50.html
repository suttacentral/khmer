<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn50' lang='km'>
        <header>
            <ul>
            </ul>
            <h1>មារតជ្ជនីយសូត្រ ទី ១០</h1>
        </header>
        <p><a class='ref km' id='km១៩៧' href='#km១៩៧'>១៩៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ ក្នុងភេសកឡាវ័ន ជាទីឲ្យនូវអភ័យដល់ម្រឹគ ជិតក្រុងឈ្មោះ សុំសុមារតិរៈ ក្នុងភគ្គជនបទ ។ គ្រានោះ ព្រះមហាមោគ្គល្លានមានអាយុ ចង្រ្កមក្នុងទីវាល ។ សម័យនោះ មារមាន ចិត្តបាបចូលទៅនៅក្នុងផ្ទៃ សម្ងំក្នុង ពោះវៀនរបស់មហាមោគ្គល្លានមានអាយុ ។ លំដាប់នោះ ព្រះមហាមោគ្គល្លានមានអាយុ មានសេចកី្តត្រិះរិះយ៉ាងនេះថា ដូចម្តេចហ្ន៎ បានជាផ្ទៃរបស់អាត្មាអញធ្ងន់ៗ ហាក់ដូចជាសណ្តែករាជមាសទទឹកដូច្នេះ ។ លំដាប់នោះ ព្រះមហាមោគ្គល្លានមានអាយុ ចុះមកអំពីចង្រ្កមចូលទៅកាន់វិហារហើយ ក៏អង្គុយលើ អាសនៈដែលគេក្រាលប្រគេន ។ លុះព្រះមហាមោគ្គល្លានមានអាយុអង្គុយហើយ ទើបពិចារណាឃើញនូវមារមានចិត្តបាប ដោយឧបាយចិត្តជារបស់ខ្លួន ។</p>
        <p><a class='ref km' id='km១៩៨' href='#km១៩៨'>១៩៨</a>ព្រះមហាមោគ្គល្លានមានអាយុ បានឃើញមារដែលមានចិត្តបាប នោះចូលក្នុងផ្ទៃ សម្ងំនៅក្នុងពោះវៀន លុះឃើញហើយ ក៏បាននិយាយនឹងមារមានចិត្ត បាបដូច្នេះថា ម្នាលមារមានចិត្តបាប អ្នកចូរចេញទៅ ម្នាលមារមានចិត្តបាប អ្នកចូរចេញ ទៅ អ្នកកុំបៀតបៀនព្រះតថាគត កុំបៀតបៀនសាវ័កព្រះតថាគតឡើយ កាលបៀត បៀនដែលប្រព្រឹត្តទៅដើម្បីសេចកី្តមិនចម្រើន ដើម្បីសេចកី្តទុក្ខអស់កាលជាអងែ្វង កុំ មានដ៏អ្នកឡើយ ។ គ្រានោះ មារមានចិត្តបាប មានសេចកី្តត្រិះរិះយ៉ាងនេះថា សមណៈ នេះមិនដឹង មិនស្គាល់អញទេ បានជានិយាយយ៉ាងនេះថា ម្នាលមារមានចិត្តបាប អ្នកចូរចេញទៅ ម្នាលមារមានចិត្តបាប អ្នកចូរចេញទៅ អ្នកកុំបៀតបៀនព្រះតថាគត កុំបៀតបៀនសាវ័កព្រះតថាគតឡើយ កាលបៀតបៀនដែលប្រព្រឹត្តទៅដើម្បីសេចកី្ត មិនចម្រើន ដើម្បីសេចកី្តទុក្ខអស់កាលជាអងែ្វង កុំមានដ៏អ្នកឡើយ ។ សូម្បីគ្រូនៃ សាវ័កនោះ ក៏មិនគប្បីស្គាល់អាត្មាអញបានដោយឆាប់រហ័ស ចំណង់បើសាវ័កនេះនឹង ស្គាល់ អាត្មាអញដូចម្តេចបាន ។ លំដាប់នោះ ព្រះមហាមោគ្គល្លានមានអាយុ បាន និយាយនឹងមារមានចិត្តបាប យ៉ាងនេះថា ម្នាលមារមានចិត្តបាប អាត្មាស្គាល់អ្នក ច្បាស់ហើយ អ្នកកុំមើលងាយថា ឥតមានអ្នកណាស្គាល់អញ យ៉ាងនេះដូច្នេះ ម្នាលមារ មានចិត្តបាប អ្នកហ្នឹង ហើយជាមារ ម្នាលមារមានចិត្តបាប ឯអ្នកតែងមានសេចកី្តត្រិះរិះ យ៉ាងនេះថា សមណៈនេះមិនស្គាល់អញ មិនឃើញអញទេ បានជានិយាយយ៉ាងនេះថា ម្នាលមារមានចិត្តបាប អ្នកចូរចេញទៅ ម្នាលមារមានចិត្តបាប អ្នកចូរចេញទៅ អ្នកកុំ បៀតបៀនព្រះតថាគតកុំបៀតបៀនសាវ័កព្រះតថាគតឡើយ កាលបៀតបៀនដែល ប្រព្រឹត្តទៅដើម្បីសេចកី្តមិនចម្រើន ដើម្បីសេចកី្តទុក្ខអស់កាលជាអងែ្វង កុំមានដ៏អ្នក ឡើយ ។ សូម្បីគ្រូនៃសាវ័កនោះ ក៏មិនគប្បីស្គាល់អាត្មាអញបានដោយឆាប់រហ័ស ចំណង់បើសាវ័កនេះ នឹងស្គាល់ អាត្មាអញដូចម្តេចបាន ។ លំដាប់នោះ មារមានចិត្តបាប មានសេចកី្តត្រិះរិះយ៉ាងនេះថា សមណៈ នេះស្គាល់ ឃើញអាត្មាអញមែន បានជានិយាយ យ៉ាងនេះថា ម្នាលមានចិត្តបាប អ្នកចូរចេញទៅ ម្នាលមារមានចិត្តបាប អ្នកចូរចេញទៅ អ្នកកុំបៀតបៀន ព្រះតថាគតកុំបៀតបៀនសាវ័ករបស់ព្រះតថាគតឡើយ កាលបៀត បៀនដែលប្រព្រឹត្តទៅដើម្បីសេចកី្តមិនចម្រើន ដើម្បីសេចកី្តទុក្ខអស់កាលជាអងែ្វង កុំមាន ដ៏អ្នកឡើយ ។ គ្រានោះ មារមានចិត្តបាបឡើងមកតាមមាត់ នៃព្រះមហាមោគ្គ ល្លានមានអាយុ មកឋិតនៅត្រង់សន្ទះទ្វារ ។</p>
        <p><a class='ref km' id='km១៩៩' href='#km១៩៩'>១៩៩</a>ព្រះមហាមោគ្គល្លានមានអាយុ បានឃើញមារមានចិត្តបាបនោះ មកឋិតនៅត្រង់សន្ទះទ្វារ លុះឃើញហើយទើបនិយាយនឹងមារមានចិត្តបាប យ៉ាងនេះថា ម្នាលមារមានចិត្តបាប អាត្មាឃើញអ្នកក្នុងទីនេះដែរ អ្នកកុំមើលងាយថា មិនមានអ្នក ណាឃើញអាត្មាអញដូច្នេះឡើយ ម្នាលមារមានចិត្តបាប អ្នកនុ៎ះឋិតនៅត្រង់សន្ទះទ្វារ ។ ម្នាលមារមានចិត្តបាប កាលពីដើមមក អាត្មា បានកើតជាមារឈ្មោះទូសីប្អូនស្រីរបស់ អាត្មានោះ ឈ្មោះនាងកាឡី ខ្លូនអ្នក ជាកូនប្រុសរបស់ប្អូនស្រីនោះ អ្នកនោះត្រូវជាក្មួយ របស់អាត្មា ។ ក៏សម័យនោះ ព្រះមានព្រះភាគទ្រង់ព្រះនាមកកុសន្ធៈ ជាអរហន្ត-សម្មាសម្ពុទ្ធ ត្រាស់ឡើងក្នុងលោក ។ ម្នាលមារមានចិត្តបាប ព្រះមានព្រះភាគទ្រង់ ព្រះនាមកកុសន្ធៈ ជាអរហន្តសម្មាសម្ពុទ្ធ ទ្រង់មានគូមហាសាវ័កឈ្មោះវិធុរៈ ១ ឈ្មោះ សញ្ជីវៈ ១ ជាគូដ៏ប្រសើរដ៏ចម្រើន ។ ម្នាលមារមានចិត្តបាប ពួកសាវ័ករបស់ព្រះមានព្រះភាគ ទ្រង់ព្រះនាមកកុសន្ធៈ ជាអរហន្តសម្មាសម្ពុទ្ធក្នុងសាសនានេះ មិនមាន សាវ័កណាមួយ ស្មើនឹងវិធុរៈមានអាយុ ក្នុងការសម្តែងធម៌ឡើយ ។ ម្នាលមារមាន ចិត្តបាប ដោយហេតុនេះវិធុរៈមានអាយុ មានឈ្មោះថាវិធុរៈ វិធុរៈ ដូច្នេះ កើតប្រាកដ ឡើង ។ ម្នាលមារមានចិត្តបាប ចំណែកខាងសញ្ជីវៈអាយុនៅក្នុងព្រៃកី្ត នៅក្រោមម្លប់ ឈើកី្ត នៅក្នុងផ្ទះស្ងាត់កី្ត តែងតែចូលសញ្ញាវេទយិតនិរោធដោយសេចកី្តលំបាកតិច ។ ម្នាលមារមានចិត្តបាប កាលពីដើមមក សញ្ជីវៈមានអាយុ អង្គុយចូលសញ្ញាវេទយិតនិរោធ ក្រោមម្លប់ឈើមួយដើម ។ ម្នាលមារមានចិត្តបាប ពួកអ្នករក្សាគោ ពួកអ្នករក្សា ពពែ ពួកអ្នកភ្ជួររាស់ និងពួកអ្នកដំណើរ បានឃើញសញ្ជីវៈមានអាយុ កំពុងអង្គុយចូល សញ្ញាវេទយិតនិរោធក្រោមម្លប់ឈើមួយដើម លុះឃើញហើយ ពួកជនទាំងនោះ ក៏មានសេចកី្តត្រិះរិះយ៉ាងនេះថា អើ នេះអស្ចារ្យណាស់ហ្ន៎ អើ មិនដែលមានទេហ្ន៎ សមណនេះ អង្គុយធ្វើមរណកាលទៅហើយ បើដូច្នោះ យើងនឹងនាំគ្នាបូជាសព្វលោក ។ ម្នាលមារមានចិត្តបាប គ្រានោះ ពួកអ្នករក្សាគោ ពួកអ្នករក្សាពពែ ពួកអ្នកភ្ជួររាស់ និងពួកអ្នកដំណើរនោះ ប្រមូលនូវស្មៅ ឧស និងអាចម៍គោ មករុំកាយព្រះសញ្ជីវៈមាន អាយុហើយ ក៏ឆួលភ្លើងហើយ ចៀសចេញទៅ ។ ម្នាលមារមានចិត្តបាប គ្រានោះ ព្រះសញ្ជីវៈមានអាយុ លុះកន្លងរាត្រីនោះទៅ ទើបចេញអំពីសមាបត្តិនោះ ក៏រលាស់ចីវរ ស្លៀកស្បង់ប្រដាប់បាត្រនិងចីវរ ចូលទៅកាន់ស្រុកដើម្បីបិណ្ឌបាត ក្នុងវេលាព្រឹក ព្រហាម ។ ម្នាលមារមានចិត្តបាប ពួកអ្នករក្សាគោ ពួកអ្នករក្សាពពែ ពួកអ្នកភ្ជួររាស់ និងពួកអ្នកដំណើរទាំងនោះ បានឃើញព្រះសញ្ជីវៈមានអាយុ កំពុងត្រាច់ទៅបិណ្ឌបាត ហើយ ពួកជនទាំងនោះមានសេចកី្តត្រិះរិះយ៉ាងនេះថា អើ អស្ចារ្យណាស់ហ៎្ន អើ មិនដែល មានទេហ្ន៎ សមណៈនេះអង្គុយធ្វើមរណកាលទៅហើយ ឥឡូវសមណៈនេះ ត្រឡប់មាន សញ្ញាឋិតនៅវិញ ។ ម្នាលមារមានចិត្តបាប ដោយហេតុនេះ ព្រះសញ្ជីវៈមានអាយុ មានឈ្មោះថា សញ្ជីវៈ សញ្ជីវៈ កើតឡើងយ៉ាងនេះឯង ។</p>
        <p><a class='ref km' id='km២០០' href='#km២០០'>២០០</a>ម្នាលមារមានចិត្តបាប គ្រានោះ ទូសីមារមានសេចកី្តត្រិះរិះ យ៉ាងនេះថា អាត្មាអញមិនបានដឹងដំណើរមក និងដំណើរទៅរបស់ពួកភិក្ខុដែលមានសីល មាន កល្យាណធម៌ទាំងនេះសោះឡើយ បើដូច្នេះគួរតែអាត្មាអញ ចូលជ្រែកសរីរៈពួក ព្រាហ្មណ៍និងគហបតីថា អ្នកទាំងឡាយ ចូរមក ចូរជេរ គម្រាម ប្រទូស្ត បៀតបៀនពួក ភិក្ខុដែលមានសីល មានធម៌ជាកុសល គិតដូចម្តេច នឹងធ្វើចិត្តរបស់ពួកភិក្ខុដែល ពួកអ្នកជេរ គម្រាម ប្រទូស្ត បៀតបៀនហើយនោះឲ្យរាយមាយ ល្មមឲ្យទូសីមារបានឱកាសនោះ ។ ម្នាលមារមានចិត្តបាប គ្រានោះ ទូសីមារ បានចូលជ្រែកសរីរៈ ពួកព្រាហ្មណ៍និងគហបតីថា អ្នកទាំងឡាយចូរមក ចូរជេរ គម្រាម ប្រទូស្ត បៀតបៀន​ពួកភិក្ខុដែលមានសីល មានធម៌ជាកុសល គិតដូចម្តេចនឹងធ្វើចិត្តរបស់ពួកភិក្ខុ ដែល ពួកអ្នកជេរគម្រាម ប្រទូស្ត បៀតបៀនហើយនោះ ឲ្យរាយមាយ ល្មមឲ្យទូសីមារ បានឱកាសនោះ ។ ម្នាលមារមានចិត្តបាប ពួកព្រាហ្មណ៍និងគហបតីនោះ ដែលទូសីមារ ចូលជ្រែកសរីរៈហើយ ទើបនាំគ្នាជេរ គម្រាម ប្រទូស្ត បៀតបៀនពួកភិក្ខុដែលមាន សីល មានធម៌ជាកុសលថា ពួកសមណៈមានក្បាលរលីងទាំងនេះ ជាគហបតី ជាកណ្ហ- គោត្រកើតអំពីបាទាព្រហ្ម មានកឱនចុះ មានមុខសំយុងចុះ មានអាការដូចជា មធុរក- ជាតិ គឺជាតិអ្នកខ្ជិលច្រអូស តែងសញ្ជប់សញ្ជឹង សំកុកជ្រប់នៅ ដោយគិតថា យើង ទាំងឡាយជាអ្នកមានឈាន យើងទាំងឡាយជាអ្នកមានឈានដូច្នេះ ។ ដូចជាសត្វមៀម ស្វែងរកកណ្តុរលើមែកឈើ តែងសញ្ជប់សញ្ជឹង សំកុក ជ្រប់នៅ យ៉ាងណា ពួក សមណៈមានក្បាលរលីងជាគហបតីជាគណ្ហគោត្រ ជាអ្នកកើតអំពីបាទាព្រហ្មនេះ មាន កឱនចុះ មានមុខសំយុងចុះ មានអាការដូចមធុរកជាតិ តែងសញ្ជប់សញ្ជឹង សំកុក ជ្រប់នៅ ដោយគិតថា យើងទាំងឡាយជាអ្នកមានឈាន យើងទាំងឡាយជាអ្នកមាន ឈាន ដូច្នេះ ក៏យ៉ាងនោះ ។ ឬដូចជាសត្វចចក ស្វែងរកត្រីក្បែរឆ្នេរស្ទឹង តែងសញ្ជប់ សញ្ជឹង សំកុកជ្រប់នៅយ៉ាងណា ពួកសមណៈមានក្បាលរលីងទាំងនេះ ជាគហបតី ជាកណ្ហគោត្រ ជាអ្នកកើតអំពីបាទាព្រហ្ម មានកឱនចុះ មានមុខសំយុងចុះ មានអាការ ដូចមធុរកជាតិ តែងសញ្ជប់សញ្ជឹង សំកុក ជ្រប់នៅដោយគិតថា យើងទាំងឡាយ ជាអ្នកមានឈាន យើងទាំងឡាយជាអ្នកមានឈានដូច្នេះ ក៏យ៉ាងនោះដែរ ។ ឬក៏ដូចជា សត្វឆ្មា ស្វែងរកកណ្តុរទៀបជញ្ជាំងផ្ទះ និងទសម្រាប់បង្ហូរទឹកសំអុយនិងគំនរសម្រាម តែងសញ្ជប់សញ្ជឹង សំកុក ជ្រប់នៅយ៉ាងណា ពួកសមណៈមានក្បាលរលីងទាំងនេះ ជាគហបតី ជាកណ្ហគោត្រ កើតអំពីបាទាព្រហ្ម មានកសំយុងចុះ មានមុខឱនចុះ មាន អាការដូចមធុរកជាតិ តែងសញ្ជប់សញ្ជឹង សំកុក ជ្រប់នៅដោយគិតថា យើង ទាំងឡាយជាអ្នកមានឈាន យើងទាំងឡាយជាអ្នកមានឈានដូច្នេះ ក៏យ៉ាងនោះដែរ ។ ពុំនោះសោតដូច សត្វលាដែលអស់សន្ទុះ ( អស់ជើង ) ហើយ តែងសញ្ជប់សញ្ជឹង សំកុក ជ្រប់នៅទៀបជញ្ជាំងផ្ទះ និងទីសម្រាប់បង្ហូរទឹកសំអុយ និងគំនរសម្រាមយ៉ាង ណា ពួកសមណៈមានក្បាលរលីងទាំងនេះ ជាគហបតី ជាកណ្ហគោត្រ កើតអំពីបាទា ព្រហ្ម មានកឱនចុះ មានមុខសំយុងចុះ មានអាការដូចមធុរកជាតិ តែងសញ្ជប់សញ្ជឹង សំកុក ជ្រប់នៅដោយគិតថា យើងទាំងឡាយជាអ្នកមានឈាន យើងទាំងឡាយ ជាអ្នកមានឈានដូច្នេះ ក៏យ៉ាងនោះដែរ ។ ម្នាលមារមានចិត្តបាប ក៏ឯពួកមនុស្សណា ដែលធ្វើមរណកាលក្នុងសម័យនោះ ពួកមនុស្សទាំងនោះ លុះទំលាយកាយបន្ទាប់អំពី មរណៈ ទៅកើតក្នុងកំណើតិរច្ឆាន បេ្រតវិស័យ អសុរកាយ និងនរក ដោយច្រើន ។</p>
        <p><a class='ref km' id='km២០១' href='#km២០១'>២០១</a>ម្នាលមារមានចិត្តបាប គ្រានោះ ព្រះមានព្រះភាគទ្រង់ព្រះនាមកកុសន្ធៈ អរហន្តសម្មាសម្ពុទ្ធ បានត្រាស់ហៅភិក្ខុទាំងឡាយមកថា ម្នាលភិក្ខុទាំងឡាយ ពួក ព្រាហ្មណ៍និងគហបតី ដែលទូសីមារចូលជ្រែកសរីរៈហើយថា អ្នកទាំងឡាយចូរមក ចូរជេរ គម្រាម ប្រទូស្ត បៀតបៀនភិក្ខុទាំងឡាយដែលមានសីល មានធម៌ជាកុសល គិតដូចម្តេចនឹងធ្វើចិត្តរបស់ពួកភិក្ខុ ដែលពួកអ្នកជេរ គម្រាម ប្រទូស្ត បៀតបៀនហើយ នោះល្មមឲ្យរាយមាយ ឲ្យទូសីមាបានឱកាសនោះ ម្នាលភិក្ខុទាំងឡាយ អ្នកទាំងឡាយ ចូរមក ចូរមានចិត្តប្រកបដោយមេត្តាផ្សាយទៅកាន់ទិសទី​ ១ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤ ក៏ដូចគ្នា មានចិត្តប្រកបដោយមេត្តាដ៏ធំទូលាយ ជារូបាវចរនិង អរូបាវចរប្រមាណមិនបាន មិនមានពៀរ មិនមានព្យាបាទ ផ្សាយទៅកាន់លោកដែល មានសត្វទាំងអស់ ដោយយកខ្លួនឯងប្រៀបនឹងសត្វទាំងអស់ ក្នុងទីទាំងពួង គឺទិសខាង លើ ទិសខាងក្រោម និងទិសទទឹង គឺទិសជុំវិញដោយប្រការដូច្នេះ ។ អ្នកទាំង ឡាយចូរមានចិត្តប្រកបដោយករុណា... មានចិត្តប្រកបដោយមុទិតា... មានចិត្តប្រកប ដោយឧបេក្ខា... ផ្សាយទៅកាន់ទិសទី ១ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤ ក៏ដូចគ្នា ចូរមានចិត្តប្រកបដោយឧបេក្ខាដ៏ធំទូលាយ ជារូបាវចរនិងអរូបាវចរ មាន ប្រមាណមិនបាន មិនមានពៀរ មិនមានព្យាបាទ ផ្សាយទៅកាន់លោកដែលមានសត្វ ទាំងអស់ ដោយយកខ្លួនឯងប្រៀបនឹងសត្វទាំងអស់ ក្នុងទីទាំងពួង គឺទិសខាងលើ ទិស ខាងក្រោមនិងទិសទទឹង គឺទិសជុំវិញដោយប្រការដូច្នេះ ។ ម្នាលមារមានចិត្តបាប កាល ព្រះមានព្រះភាគទ្រង់ព្រះនាមកកុសន្ធៈ អរហន្តសមា្មសម្ពុទ្ធ ទ្រង់ទូន្មានយ៉ាងនេះ ប្រៀន ប្រដៅយ៉ាងនេះហើយ ទើបពួកភិក្ខុទាំងនោះទៅនៅក្នុងព្រៃខ្លះ ទៅនៅក្រោមម្លប់ឈើខ្លះ ទៅនៅក្នុងសុញ្ញាគារដ្ឋានខ្លះ មានចិត្តប្រកបដោយមេត្តា ផ្សាយទៅកាន់ទិសទី ១ ទិសទី ២ ក៏ដូចគ្នា ទិសទី ៣ នឹងដូចគ្នាទិសទី ៤ ក៏ដូចគ្នា មានចិត្តប្រកបដោយមេត្តា ដ៏ធំទូលាយ ជារូបាវចរនិងអរូបាវចរ មិនមានប្រមាណ មិនមានពៀរ មិនមានព្យាបាទ ផ្សាយទៅកាន់លោកដែលមានសត្វទាំងអស់​ ដោយយកខ្លួនឯងប្រៀបនឹងសត្វទាំងអស់ ក្នុងទីទាំងពួង គឺទិសខាងលើ ទិសខាងក្រោម និងទិសទទឹងគឺ ទិសជុំវិញ ដោយប្រការ ដូច្នេះ ។ ពួកភិក្ខុទាំងនោះ មានចិត្តប្រកបដោយករុណា... មានចិត្តប្រកបដោយមុទិតា... មានចិត្តប្រកបដោយឧបេក្ខា ផ្សាយទៅកាន់ទិសទី ១ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤ ក៏ដូចគ្នា មានចិត្តប្រកបដោយឧបេក្ខាដ៏ធំទូលាយ ជារូបាវចរនិងអរូបាវចរ មិនមានប្រមាណ មិនមានពៀរ មិនមានព្យាបាទ ផ្សាយទៅកាន់លោក ដែល មានសត្វទាំងអស់ ដោយយកខ្លួនឯងប្រៀបនឹងសត្វទាំងអស់ ក្នុងទីទាំងពួង គឺទិសខាង លើ ទិសខាងក្រោម និងទិសទទឹង គឺទីប្រជុំ ដោយប្រការដូច្នេះ ។</p>
        <p><a class='ref km' id='km២០២' href='#km២០២'>២០២</a>ម្នាលមារមានចិត្តបាប គ្រានោះ ទូសីមារមានសេចកី្តតិ្រះរិះ យ៉ាងនេះថា កាលបើអាត្មាអញធ្វើយ៉ាងនេះ មិនបានដឹងដំណើរមកនិងដំណើរទៅ របស់ពួកភិក្ខុដែល មានសីល មានធម៌ជាកុសលទាំងនេះឡើយ បើដូច្នោះ គួរតែអាត្មាអញចូលជ្រែកសរីរៈ ពួកព្រាហ្មណ៍និងគហបតីថា អ្នកទាំងឡាយ ចូរមកធ្វើសក្ការៈ ធ្វើសេចកី្តគោរព រាប់អាន បូជាពួកភិក្ខុដែលមានសីល មានធម៌ជាកុសល គិតដូចម្តេចនឹងធ្វើចិត្តពួកភិក្ខុ ដែលពួកអ្នកធ្វើសក្ការៈ ធ្វើសេចកី្តគោរព រាប់អាន បូជាឲ្យរាយមាយ ល្មមឲ្យទូសីមារ បានឱកាសនោះ ។ ម្នាលមារមានចិត្តបាប គ្រានោះ ទូសីមារចូលជ្រែកសរីរៈ ពួកព្រាហ្មណ៍​និងគហបតីទាំងនោះថា អ្នកទាំងឡាយ ចូរមកធ្វើសក្ការៈ ធ្វើសេចកី្ត គោរព រាប់អាន បូជា ពួកភិក្ខុដែលមានសីល មានធម៌ជាកុសល គិតដូចម្តេច នឹងធ្វើ ចិត្តពួកភិក្ខុ ដែលពួកអ្នកធ្វើសក្ការៈ ធ្វើសេចកី្តគោរព រាប់អាន បូជា ឲ្យរាយមាយ ល្មមឲ្យទូសីមារបានឱកាសនោះ ។ ម្នាលមារមានចិត្តបាប ពួកព្រាហ្មណ៍និងគហបតី ដែលទូសីមារចូលជ្រែកសរីរៈហើយនោះ ទើបនាំគ្នាធ្វើសក្ការៈ ធ្វើសេចកី្តគោរព រាប់អាន បូជាពួកភិក្ខុដែលមានសីល មានធម៌ជាកុសល ។ ម្នាលមារមានចិត្តបាប ក៏ពួកមនុស្សណា ធ្វើមរណកាលក្នុងសម័យនោះ ពួកមនុស្សទាំងនោះ លុះទំលាយ កាយខាងមុខ បន្ទាប់អំពីមរណៈ ក៏បានទៅកាន់សុគតិ សួគ៌ ទេវលោក ។</p>
        <p><a class='ref km' id='km២០៣' href='#km២០៣'>២០៣</a>ម្នាលមារមានចិត្តបាប ព្រះមានព្រះភាគ ទ្រង់ព្រះនាមកកុសន្ធៈ អរហន្តសម្មាសម្ពុទ្ធ បានត្រាស់នឹងភិក្ខុទាំងឡាយថា ម្នាលភិក្ខុទាំងឡាយ ពួកព្រាហ្មណ៍ និងគហបតី ដែលទូសីមារ ចូលជ្រែកសរីរៈថា អ្នកទាំងឡាយចូរមកធ្វើសក្ការៈ ធ្វើសេចកី្តគោរព រាប់អាន បូជាពួកភិក្ខុដែលមានសីល មានធម៌ជាកុសល គិតដូចម្តេច នឹងធ្វើចិត្តពួកភិក្ខុ ដែលពួកអ្នកធ្វើសក្ការៈ ធ្វើសេចកី្តគោរព រាប់អាន បូជា ឲ្យ រាយមាយ ល្មមឲ្យទូសីមារបានឱកាសនោះ ។ ម្នាលភិក្ខុទាំងឡាយ អ្នកទាំងឡាយ ចូរមក ចូរពិចារណរឿយៗនូវរបស់មិនស្អាតក្នុងកាយមានសេចកី្តសម្គាល់គួរខ្ពើម​រអើម ក្នុងអាហារ មានចិត្តសម្គាល់នូវរបស់មិនជាទីត្រេកអរ ក្នុងលោកទាំងអស់ ពិចារណា ឃើញថា មិនទៀង ក្នុងសង្ខារទាំងអស់ ។ ម្នាលមារមានចិត្តបាប គ្រានោះ ពួកភិក្ខុ ទាំងនោះកាលបើព្រះមានព្រះភាគព្រះនាមកកុសន្ធៈអរហន្តសម្មាសម្ពុទ្ធ ទ្រង់ទូន្មាន យ៉ាង នេះ ប្រៀនប្រដៅយ៉ាងនេះហើយ ទោះបីទៅនៅក្នុងព្រៃកី្ត ទៅនៅក្រោមម្លប់​ឈើកី្ត ទៅ នៅ ក្នុងផ្ទះស្ងាត់កី្ត ជាអ្នកពិចារណឃើញរឿយៗនូវរបស់មិនស្អាតក្នុងកាយ មានសេចកី្ត សម្គាល់ ថាគួរខ្ពើមរអើមក្នុងអាហារ មានសេចកី្តសម្គាល់នូវរបស់មិនជាទីត្រេកអរ ក្នុង លោកទាំងអស់ ជាអ្នកពិចារណាថា មិនទៀងក្នុងសង្ខារទាំងអស់ ។</p>
        <p><a class='ref km' id='km២០៤' href='#km២០៤'>២០៤</a>ម្នាលមារមានចិត្តបាប គ្រានោះ ព្រះមានព្រះភាគ​ព្រះនាមកកុសន្ធៈ អរហន្តសម្មាសម្ពុទ្ធ ទ្រង់ស្បង់ប្រដាប់បាត្រនិងចីវរក្នុងវេលាបុព្វណ្ហសម័យ មាន ព្រះវិធុរៈមានអាយុជាបច្ឆាសមណៈ ចូលទៅកាន់ស្រុកដើម្បីបិណ្ឌបាត ។ ម្នាលមារ មានចិត្តបាប គ្រានោះ ទូសីមារបានចូលជ្រែកសរីរៈ កូនក្មេងម្នាក់ កាន់យកគ្រួស ចោលត្រង់សីសៈព្រះវិធុរៈមានអាយុ សីសៈរបស់លោកក៏បែក ។ ម្នាលមារមានចិត្ត បាប គ្រានោះ ព្រះវិធុរៈមានអាយុ មានសីសៈបែក ចេញឈាម ហូររហាម ដើរតាម ក្រោយៗ ព្រះមានព្រះភាគព្រះនាមកកុសន្ធៈ អរហន្តសម្មាសម្ពុទ្ធ ។ ម្នាលមារមាន ចិត្តបាប គ្រានោះ ព្រះមានព្រះភាគព្រះនាមកកុសន្ធៈ អរហន្តសម្មាសម្ពុទ្ធទ្រង់ងាកមើល ដូចជាងាកមើលនៃដំរីថា ទូសីមារនេះ មិនបានដឹងប្រមាណទេ ។ ម្នាលមារមានចិត្តបាប ក៏ឯទូសីមារច្យុត ចាកទីនោះ ទៅកើតក្នុងមហានរក ព្រមដោយការងាកទត ( របស់ កកុសន្ធៈ ) ។</p>
        <p><a class='ref km' id='km២០៥' href='#km២០៥'>២០៥</a>ម្នាលមារមានចិត្តបាប ក៏ឯមហានរកនោះឯង ​មានឈ្មោះ ៣ យ៉ាងគឺ ឆផស្សាយតនិកៈ ១ សង្កុសមាហតៈ ១ បច្ចត្តវេទនីយៈ១ ។ ម្នាលមារមានចិត្តបាប គ្រានោះ ពួកនាយនិរយបាលបានចូលទៅរកអាត្មា ហើយនិយាយយ៉ាងនេះថា បពិត្រ លោកអ្នកនិរទុក្ខ កាលណាដែកស្រួចមក ប្រជុំជាមួយនឹងដែកស្រួចក្នុងហឫទ័យ របស់អ្នកហើយ ទើបអ្នកដឹងនៅហេតុនោះថា អាត្មាអញឆេះក្នុងនរកអស់មួយពាន់ឆ្នាំ ហើយ ។ ម្នាលមារមានចិត្តបាប អាត្មានោះបានឆេះក្នុងមហានរកនោះ អស់ឆ្នាំជាច្រើន អស់រយឆ្នាំជាច្រើន អស់ពាន់ឆ្នាំជាច្រើន បានឆេះឧស្សុទនរក របស់មហានរកនោះឯង ទទួលទុក្ខវេទនាដែលកើតមកអំពីវិបាក អស់មួយហ្មឺនឆ្នាំ ។ ម្នាលមារមានចិត្តបាប ឯកាយរបស់អាត្មានោះ មានសភាពដូចជាក្បាលមនុស្ស ពុំនោះសោត មានសភាព ដូចជាក្បាលត្រី ។</p>
        <p><a class='ref km' id='km២០៦' href='#km២០៦'>២០៦</a>ទូសីមារ ដែលបៀតបៀនព្រះវិធុរសាវ័កនិងព្រះកកុសន្ធៈជា ព្រាហ្មណ- ជាត ហើយឆេះក្នុងនរកដូចម្តេចទៅ ទូសីមារដែលបៀតបៀនព្រះវិធុរសាវ័កនិង ព្រះកកុសន្ធៈ ជាព្រាហ្មណជាតហើយឆេះក្នុងនរក ដែលមានដែកស្រួចច្រើន មានសុទ្ធតែ ពួកសត្វទទួលទុក្ខវេទនាចំពោះខ្លួនឯង អ្នកឯង បៀតបៀនភិក្ខុជាពុទ្ធសាវ័កដែលលោក ដឹងច្បាស់នូវវិមានវត្ថុ នុ៎ះហើយនឹងបាននូវសេចកី្តទុក្ខដ៏ខ្មៅ វិមានទាំងឡាយដែលឋិតនៅ អស់មួយកប្ប មានពណ៌ដូចជាកែវពៃទូរ្យដ៏រុងរឿង ហាក់ដូចជាអណ្តាតភ្លើង មានពន្លឺ ភ្លឺផ្លេកឋិតនៅត្រង់កណ្តាលសមុទ្រ មានទាំងពួកស្រីអប្សរជាច្រើនមានខ្លួន និងសម្បុរ ផ្សេងគ្នា តែងរេរាំលើវិមាននោះ អ្នកឯងបៀតបៀន ភិក្ខុជាពុទ្ធសាវ័ក ដែលលោកដឹង ច្បាស់នូវវិមានវត្ថុនុ៎ះ​ហើយ រមែងបាននូវសេចកី្តទុក្ខដ៏ខ្មៅ ភិក្ខុណាមួយ ដែលព្រះពុទ្ធជា ម្ចាស់ ដាស់តឿនហើយ ធ្វើមិគារមាតុប្រាសាទរបស់ភិក្ខុសង្ឃដែលកំពុងសំឡឹងមើល ឲ្យញាប់ញ័រ ដោយចុងម្រាមជើងបាន អ្នកឯងបៀតបៀនភិក្ខុជាពុទ្ធសាវ័ក ដែលលោក ដឹងច្បាស់នូវវិមានវត្ថុនុ៎ះហើយ រមែងបាននូវសេចកី្តទុក្ខដ៏ខ្មៅ ភិក្ខុណាបានធ្វើនូវ វេជយន្តប្រាសាទឲ្យញាប់ញ័រដោយចុងម្រាមជើងបាន ជាអ្នកមាំមួនដោយកម្លាំងឫទ្ធិ អាចធ្វើទេវតា ដើម្បីឲ្យសង្វេគបាន អ្នកឯងបៀតបៀនភិក្ខុជាពុទ្ធសាវ័ក ដែលលោកដឹង ច្បាស់នូវវេជយន្តវប្រាសាទនុ៎ះហើយរមែងបាន នូវសេចកី្តទុក្ខដ៏ខ្មៅ ភិក្ខុណាសាកសួរ ប្រស្នានឹងព្រះឥន្ទ លើវេជយន្តប្រាសាទថា ម្នាលអាវុសោ អ្នកស្តាប់តណ្ហក្ខយវិមុត្តិឬទេ ព្រះឥន្ទជាភិក្ខុនោះសួរប្រស្នាហើយក៏ដោះស្រាយតាមដំណើរពាក្យរបស់ភិក្ខុនោះ អ្នក ឯង បៀតបៀន នូវភិក្ខុជាពុទ្ធសាវ័ក ដែលដឹងច្បាស់នូវហេតុនុ៎ះហើយ រមែងបាននូវ សេចកី្ត​ទុក្ខ​ដ៏ខ្មៅ ភិក្ខុណាសាកសួរប្រាស្នានឹងព្រហ្ម ជិតសាលាឈ្មោះសុធម្មាថា ម្នាលអាវុសោ សព្វថ្ងែនេះ អ្នកឯងនៅមានទិដិ្ឋដូចជាពីថ្ងែមុនដែរឬ អ្នកបានឃើញពន្លឺ ( ព្រះមានព្រះភាគ ) ដែលភ្លឺផ្លេក កន្លងសត្វក្នុងព្រហ្មលោកដែរឬទេ ព្រហ្មក៏បានដោះ ស្រាយ តាមលំដាប់ពាក្យ របស់ភិក្ខុនោះថា បពិត្រលោកអ្នកនិរទុក្ខ ខ្ញុំមិនមានទិដិ្ឋដូច ពីថ្ងៃមុនទេ ខ្ញុំបានឃើញពន្លឺ ( ព្រះមានព្រះភាគ ) ដែលភ្លឺផ្លេក កន្លងសត្វក្នុងព្រហ្មលោក ដែរ ថ្ងៃនេះខ្ញុំបានពោល ពាក្យថា ខ្ញុំជាបុគ្គលទៀងទាត់ ឥតប្រែប្រួលឡើយ អ្នកឯងបៀត បៀននូវភិក្ខុជាពុទ្ធសាវ័ក ដែលលោកដឹងច្បាស់នូវហេតុនុ៎ះហើយរមែងបាននូវសេចកី្ត ទុក្ខដ៏ខ្មៅ ភិក្ខុណា បានប៉ះពាល់កំពូលភ្នំមហាសិនេរុ ប៉ះពាល់នូវជម្ពូទី្វប បុព្វវិទេហទី្វប នឹងពួកជនដែលដេកលើផែនដី ដោយឈានវិមោក្ខ អ្នកឯងបៀតបៀននូវភិក្ខុជា​ពុទ្ធសាវ័ក ដែលលោកដឹងច្បាស់នូវហេតុនុ៎ះ ហើយរមែងបាននូវសេចកី្តទុក្ខដ៏ខ្មៅ​ ប្រៀប ដូចជាភ្លើងមិនដែលគិតថា អាត្មាអញនឹងឆេះមនុស្សពាលម្តងឡើយ តែមនុស្សពាលចេះ មកប៉ះពាល់ភ្លើងដែលកំពុងឆេះសន្ធោ ភ្លើងនោះក៏ឆេះទៅ ( យ៉ាងណា ) ម្នាលមារ អ្នកឯង បៀតបៀនព្រះតថាគត គង់នឹងឆេះខ្លួនដោយខ្លួនឯង ដូចជា បុគ្គលពាលប៉ះពាល់ ភ្លើង យ៉ាងនោះដែរ មារបើបៀនបៀនព្រះតថាគតហើយគង់នឹងបានបាបពុំខាន ម្នាលមារ​មាន​ចិត្តបាប អ្នកឯងស្មានថាបាបមិនឲ្យផលដល់អាត្មាអញឬដូចម្តេច បាបពិតជា​ឲ្យផល ដល់អ្នកធ្វើបាប ឯបុគ្គលបាប រមែងកន្តក់កន្តេញអស់កាលយូរអង្វែង ម្នាលមារ អ្នកឯង គេច​ចេញពីព្រះពុទ្ធទៅ កុំនៅបៀតបៀនពួកភិក្ខុឡើយ ភិក្ខុគឺមហាមោគ្គល្លាន បានគម្រាមមារក្នុងព្រៃភេសកឡាវ័ន ដូចបានរៀបរាប់មកនេះឯង លំដាប់នោះ យក្ស គឺមារនោះឯង ក៏មានចិត្តអាក់អន់ហើយ ស្រាប់តែបាត់ពីទីនោះទៅមួយរំពេច ។</p>
        <p>ចប់ មារតជ្ជនីយសូត្រ ទី ១០</p>
        <p>ចប់ ចូឡយមកវគ្គ ទី ៨ ។</p>
        <p>ឧទ្ទាន គឺបញ្ជីរឿងនៃចូឡយមកវគ្គ នោះ ដូច្នេះគឺ សាលេយ្យកសូត្រ ១ វេរញ្ជកសូត្រ ១ ចូឡវេទល្លសូត្រ ១ មហាវេទល្លសូត្រ ១ ចូឡធម្មសមាទានសូត្រ ១ មហាធម្មសមាទានសូត្រ ១ វីមំសកសូត្រ​ ១ កោសម្ពិយសូត្រ ​១ ព្រហ្មនិមន្តនិកសូត្រ ១ មារតជ្ជនីយសូត្រ ១ ចប់វរវគ្គជាគម្រប់ ៥ ។</p>
        <p>ចប់ មូលបណ្ណាសកៈ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>