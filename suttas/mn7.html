<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn7' lang='km'>
        <header>
            <ul>
            </ul>
            <h1>វត្ថូបមសូត្រ ទី៧</h1>
        </header>
        <p><a class='ref km' id='km91' href='#km91'>៩១</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគទ្រង់​គង់​នៅ​​​ក្នុងជេតវនារាម ជារបស់អនាថបិណ្ឌិកសេដ្ឋី ជិតក្រុងសាវត្ថី ។ ក្នុងទីនោះ​ឯង ព្រះមានព្រះភាគ ទ្រង់ត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ដូច្នេះ ។ ពួកភិក្ខុទាំងនោះ ទទួលព្រះពុទ្ធដីកាព្រះមានព្រះភាគថា បពិត្រ​ព្រះ​អង្គ​ដ៏ចម្រើនដូច្នេះ ។</p>
        <p><a class='ref km' id='km92' href='#km92'>៩២</a>ព្រះមានព្រះភាគ ទ្រង់មានព្រះពុទ្ធដីកាដូច្នេះថា ម្នាល​ភិក្ខុ​ទាំង​ឡាយ ដូចជាសំពត់ដែលសៅហ្មង មានមន្ទិលកាន់ជាងជ្រលក់យក​សំពត់​នោះ​ដាក់ក្នុងគ្រឿងជ្រលក់ណា ៗ ដែលមានពណ៌ខៀវក្តី លឿងក្តី ក្រហមក្តី ហង្សបាទ​ក្តី សំពត់នោះក៏នៅតែមានពណ៌មិនល្អ មានពណ៌មិនស្អាត ។ ដំណើរ​​នោះព្រោះហេតុអ្វី ។ ម្នាលភិក្ខុទាំងឡាយ ព្រោះថាសំពត់នោះមិន​ស្អាត ម្នាលភិក្ខុទាំងឡាយ កាលបើចិត្តសៅហ្មងហើយ ទុគ្គតិនឹងមានប្រាកដ ដូច​សេចក្តី​ឧបមានោះដែរ ។ ម្នាលភិក្ខុទាំងឡាយ ដូចជាសំពត់ស្អាតផូរផង់ ជាង​ជ្រលក់​​​យកសំពត់នោះ ដាក់ក្នុងគ្រឿងជ្រលក់ណា ៗ ដែលមានពណ៌ខៀវក្តី លឿង​ក្តី ក្រហមក្តី ហង្សបាទក្តី សំពត់នោះក៏នៅជាមានពណ៌ល្អ មានពណ៌​ស្អាត​ ។ ដំណើរនោះ ព្រោះហេតុអ្វី ។ ម្នាលភិក្ខុទាំងឡាយ ព្រោះថាសំពត់​នោះ​ស្អាត ម្នាលភិក្ខុទាំងឡាយ កាលបើចិត្តមិនសៅហ្មងហើយ សុគតិនឹង​មាន​ប្រាកដ ដូចសេចក្តីឧបមានោះដែរ ។</p>
        <p><a class='ref km' id='km93' href='#km93'>៩៣</a>ម្នាលភិក្ខុទាំងឡាយ ពួកឧបក្កិលេស គឺសេចក្តីសៅហ្មងនៃចិត្ត តើ​ដូចម្តេច ។ គឺអភិជ្ឈាវិសមលោភៈជាឧបក្កិលេសនៃចិត្ត ១ ព្យាបាទ ជា​ឧបក្កិលេស​​​​​​នៃចិត្ត ១ កោធៈ ជាឧបក្កិលេសនៃចិត្ត ១ ឧបនាហៈ (ការចង​កំ​ហឹង​ទុក​) ជាឧបក្កិលេសនៃចិត្ត ១ មក្ខៈ (ការលុបគុណរបស់លោកអ្នកមានគុណ) ជាឧបក្កិលេសនៃចិត្ត ១ បឡាសៈ (ការកាន់យកឫកប្រៀបផ្ទឹម ឬប្រណាំង​វាសនា​​​) ជាឧបក្កិលេសនៃចិត្ត ១ ឥស្សា (សេចក្តីច្រណែន) ជាឧបក្កិលេស​នៃ​ចិត្ត ១ មច្ឆរិយៈ (សេចក្តីកំណាញ់) ជាឧបក្កិលេសនៃចិត្ត ១ មាយា (ការប្រព្រឹត្តិ​លាក់​ពុតបិទបាំងទោស) ជាឧបក្កិលេសនៃចិត្ត ១ សាឋេយ្យៈជាឧបក្កិលេស​នៃ​ចិត្ត ១ ថម្ភៈ (សេចក្តីរឹងត្អឹង) ជាឧបក្កិលេសនៃចិត្ត ១ សារម្ភៈ (ការ​ប្រណាំង​ប្រជែង) ជាឧបក្កិលេសនៃចិត្ត ១ មានះ (សេចក្តីប្រកាន់ខ្លួន) ជា ឧបក្កិលេសនៃចិត្ត ១ អតិមានះ (សេចក្តីប្រកាន់ខ្លួនខ្លាំងពេក) ជាឧបក្កិលេស នៃចិត្ត ១ មទៈ (សេចក្តីស្រវឹង) ជាឧបក្កិលេសនៃចិត្ត ១ បមាទៈ (ការប្រហែស ធ្វេស ឬបណ្តែតបណ្តោយចិត្ត ទៅក្នុងកាមគុណ) ជាឧបក្កិលេសនៃចិត្ត ១ ។</p>
        <p><a class='ref km' id='km94' href='#km94'>៩៤</a>ម្នាលភិក្ខុទាំងឡាយ ភិក្ខុនោះឯង លុះដឹងច្បាស់ថា អភិជ្ឈាវិសម​លោភៈ ជាឧបក្កិលេសនៃចិត្តដូច្នេះហើយ ក៏រមែងលះ អភិជ្ឈាវិសមលោភៈ ជា​ឧបក្កិលេស​នៃចិត្តចេញបាន ។ លុះដឹងច្បាស់ថា ព្យាបាទៈ ជាឧបក្កិលេស​នៃ​ចិត្ត​ដូច្នេះហើយ ក៏រមែងលះ ព្យាបាទៈ ជាឧបក្កិលេសនៃចិត្តចេញបាន ។ លុះ​ដឹង​ច្បាស់ថា កោធៈ ជាឧបក្កិលេសនៃចិត្តដូច្នេះហើយ ក៏រមែងលះកោធៈ ជា​ឧបក្កិលេស​នៃចិត្តចេញបាន ។ លុះដឹងច្បាស់ថា ឧបនាហៈ ជាឧបក្កិលេស​នៃ​ចិត្ត​ដូច្នេះហើយ ក៏រមែងលះនូវឧបនាហៈ ជាឧបក្កិលេសនៃចិត្តចេញបាន ។ លុះ​ដឹង​ច្បាស់​ថា មក្ខៈ ជាឧបក្កិលេសនៃចិត្តដូច្នេះហើយ ក៏រមែងលះនូវមក្ខៈ ជា​ឧបក្កិលេស​នៃចិត្តចេញបាន ។ លុះដឹងច្បាស់ថា បឡាសៈ ជាឧបក្កិលេស​នៃ​ចិត្ត​ដូច្នេះហើយ ក៏រមែងលះនូវបឡាសៈ ជាឧបក្កិលេសនៃចិត្តចេញបាន ។ លុះ​ដឹង​ច្បាស់​ថា ឥស្សា ជាឧបក្កិលេសនៃចិត្តដូច្នេះហើយ ក៏រមែងលះនូវឥស្សា ជា​ឧបក្កិលេស​នៃចិត្តចេញបាន ។ លុះដឹងច្បាស់ថា មច្ឆរិយៈ ជាឧបក្កិលេស​នៃ​ចិត្ត​ដូច្នេះ​ហើយ ក៏រមែងលះនូវមច្ឆរិយៈ ជាឧបក្កិលេសនៃចិត្តចេញបាន ។ លុះ​ដឹង​ច្បាស់​ថា មាយា ជាឧបក្កិលេសនៃចិត្តដូច្នេះហើយ ក៏រមែងលះមាយា ជា​ឧបក្កិលេស​​នៃចិត្តចេញបាន ។ លុះដឹងច្បាស់ថា សាឋេយ្យៈ ជាឧបក្កិលេស​នៃ​ចិត្ត​ដូច្នេះហើយ ក៏រមែងលះនូ​វសាថេយ្យៈ ជាឧបក្កិលេសនៃចិត្តចេញបាន ។ លុះដឹងច្បាស់ថា ថម្ភៈ ជាឧបក្កិលេសនៃចិត្តដូច្នេះហើយ ក៏រមែងលះនូវថម្ភៈ ជា​ឧបក្កិលេស​នៃចិត្តចេញបាន ។ លុះដឹងច្បាស់ថា សារម្ភៈ ជាឧបក្កិលេស​នៃ​ចិត្ត​ដូច្នេះ​ហើយ ក៏រមែងលះនូវសារម្ភៈ ជាឧបក្កិលេសនៃចិត្តចេញបាន ។ លុះដឹង​ច្បាស់​ថា មានៈ ជាឧបក្កិលេសនៃចិត្តដូច្នេះហើយ ក៏រមែងលះនូវមានៈ ជាឧបក្កិលេសនៃចិត្តចេញបាន ។ លុះដឹងច្បាស់ថា អតិមានះ ជាឧបក្កិលេស​នៃ​ចិត្ត​​ដូច្នេះហើយ ក៏រមែងលះនូវអតិមានៈ ជាឧបក្កិលេសនៃចិត្តចេញបាន ។ លុះដឹងច្បាស់ថា មទៈ ជាឧបក្កិលេសនៃចិត្តដូច្នេះហើយ ក៏រមែងលះនូវមទៈ ជាឧបក្កិលេសនៃចិត្តចេញបាន ។ លុះដឹងច្បាស់ថា បមាទៈ ជាឧបក្កិលេស​នៃចិត្តដូច្នេះហើយ ក៏រមែងលះនូវបមាទៈ ជាឧបក្កិលេសនៃចិត្តចេញបាន ។</p>
        <p><a class='ref km' id='km95' href='#km95'>៩៥</a>ម្នាលភិក្ខុទាំងឡាយ កាលណាបើភិក្ខុដឹងច្បាស់ថា អភិជ្ឈា​វិសម-​លោភៈ ជាឧបក្កិលេសនៃចិត្តដូច្នេះ ហើយបានលះ អភិជ្ឈាវិសមលោភៈ ជាឧបក្កិលេសនៃចិត្ត ។ ដឹងច្បាស់ថា ព្យាបាទៈ ជាឧបក្កិលេសនៃចិត្តដូច្នេះ ហើយបានលះ ព្យាបាទៈ ជាឧបក្កិលេសនៃចិត្ត ។ ដឹងច្បាស់ថា កោធៈ ជាឧបក្កិលេសនៃចិត្តដូច្នេះ ហើយបានលះកោធៈ ជាឧបក្កិលេសនៃចិត្ត ។ ដឹង​ច្បាស់​ថា ឧបនាហៈ ជាឧបក្កិលេសនៃចិត្តដូច្នេះ ហើយបានលះឧបនាហៈ ជា​ឧបក្កិលេសនៃចិត្ត ។ ដឹងច្បាស់ថា មក្ខៈ ជាឧបក្កិលេសនៃចិត្តដូច្នេះ ហើយ​បាន​លះ​មក្ខៈ ជាឧបក្កិលេសនៃចិត្ត ។ ដឹងច្បាស់ថា បឡាសៈ ជា​ឧបក្កិលេស​នៃ​ចិត្ត​ដូច្នេះ ហើយបានលះបឡាសៈ ជាឧបក្កិលេសនៃចិត្ត ។ ដឹងច្បាស់ថា ឥស្សា ជា​ឧបក្កិលេសនៃចិត្តដូច្នេះ ហើយបានលះឥស្សាជាឧបក្កិលេសនៃចិត្ត ។ ដឹង​ច្បាស់​​​ថា មច្ឆរិយៈ ជាឧបក្កិលេសនៃចិត្តដូច្នេះ ហើយបានលះមច្ឆរិយៈ ជា​ឧបក្កិលេស​នៃចិត្ត ។ ដឹងច្បាស់ថា មាយា ជាឧបក្កិលេសនៃចិត្តដូច្នេះ ហើយ​បាន​​​លះមាយា ជាឧបក្កិលេសនៃចិត្ត ។ ដឹងច្បាស់ថា សាថេយ្យៈ ជា​ឧបក្កិលេស​នៃចិត្តដូច្នេះ ហើយបានលះសាថេយ្យៈ ជាឧបក្កិលេសនៃចិត្ត ។ ដឹង​ច្បាស់ថា ថម្ភៈ ជាឧបក្កិលេសនៃចិត្តដូច្នេះ ហើយបានលះថម្ភៈ ជា​ឧបក្កិលេស​​នៃចិត្ត ។ ដឹងច្បាស់ថា សារម្ភៈ ជាឧបក្កិលេសនៃចិត្តដូច្នេះ ហើយ​បាន​លះសារម្ភៈ ជាឧបក្កិលេសនៃចិត្ត ។ ដឹងច្បាស់ថា មានៈ ជា​ឧបក្កិលេស​នៃ​ចិត្តដូច្នេះ ហើយបានលះមានៈ ជាឧបក្កិលេសនៃចិត្ត ។ ដឹងច្បាស់ថា អតិមានៈ​​ជា​ឧបក្កិលេសនៃចិត្តដូច្នេះ ហើយបានលះអតិមានៈ ជាឧបក្កិលេសនៃចិត្ត ។ ដឹង​ច្បាស់ថា មទៈ ជាឧបក្កិលេសនៃចិត្តដូច្នេះ ហើយបានលះ មទៈ ជា​ឧបក្កិលេស​នៃចិត្ត ។ ដឹងច្បាស់ថា បមាទៈ ជាឧបក្កិលេសនៃចិត្តដូច្នេះ ហើយ​បាន​លះបមាទៈ ជាឧបក្កិលេសនៃចិត្ត ។ ភិក្ខុនោះ រមែងជាអ្នកប្រកបដោយ​សេចក្តី​​​​​ជ្រះថ្លា មិនញាប់ញ័រក្នុងព្រះពុទ្ធដូច្នេះថា ព្រះមានព្រះភាគនោះ ព្រះអង្គ​ឆ្ងាយចាកសេចក្តីសៅហ្មងគ្រប់យ៉ាង ព្រះអង្គត្រាស់ដឹង​នូវញេយ្យធម៌​ទាំង​​ពួង​ដោយប្រពៃចំពោះព្រះអង្គ ព្រះអង្គបរិបូណ៌ដោយវិជ្ជានិងចរណៈ គឺ​សេចក្តីចេះដឹង នឹងក្រិត្យដែលបុគ្គលគប្បីប្រព្រឹត្ត ព្រះអង្គមានដំណើរល្អ ព្រះអង្គ​​​​​ជ្រាបច្បាស់នូវត្រៃលោក ព្រះអង្គប្រសើរដោយសីលាទិគុណ រកបុគ្គល​ណា​មួយស្មើគ្មាន ព្រះអង្គជាសារថីអ្នកទូន្មាននូវបុរស ដែលគួរទូន្មានបាន ព្រះអង្គ​ជាគ្រូនៃទេវតា នឹងមនុស្សទាំងឡាយ ព្រះអង្គបានត្រាស់​ដឹងនូវ​អរិយ-​សច្ច​​​ធម៌ ព្រះអង្គលែងវិលត្រឡប់មកកាន់ភពថ្មីទៀត ។ រមែងជាអ្នក​ប្រកប​ដោយសេចក្តីជ្រះថ្លា មិនញាប់ញ័រក្នុងព្រះធម៌ថា ព្រះបរិយត្តិធម៌ដែល​ព្រះមានព្រះភាគ ទ្រង់ត្រាស់សម្តែងហើយដោយល្អ ព្រះលោកុត្តរធម៌ជាធម៌​ដែល​ព្រះអរិយបុគ្គលទាំងពួង ដឹងពិតឃើញពិតដោយបច្ចវេក្ខណញ្ញាណ ជា​ធម៌​ឲ្យនូវផលមិនរង់ចាំកាល ជាធម៌គួរដល់ឯហិបស្សវិធី ជាធម៌ដែល​ព្រះអរិយ​​​បុគ្គលគប្បីបង្អោនចូលមកទុកក្នុងខ្លួន ដោយអំណាចនៃភាវនា ជាធម៌ដែល​អ្នក​ប្រាជ្ញទាំងឡាយ មានឧគ្ឃដិតញ្ញូបុគ្គលជាដើម គប្បីឃើញច្បាស់ក្នុងចិត្ត​នៃ​ខ្លួន ។ រមែងជាអ្នកប្រកបដោយសេចក្តីជ្រះថ្លា មិនញាប់ញ័រក្នុងព្រះសង្ឃថា ពួក​សាវ័កនៃព្រះមានព្រះភាគ ប្រតិបត្តប្រពៃ ពួកសាវ័កនៃព្រះមានព្រះភាគ ប្រតិបត្ត​​​​​​​ត្រង់ ពួកសាវ័កនៃព្រះមានព្រះភាគ ប្រតិបត្តិដើម្បីព្រះនិព្វាន ពួក​សាវ័កនៃព្រះមានព្រះភាគ ប្រតិបត្តិសមគួរគឺប្រតិបត្តិគួរដល់សីល សមាធិ បញ្ញា​​បុរសបុគ្គលណាបើរាប់ជាគូបាន ៤ គូ បើរាប់រៀងទៅបាន ៨ ពួកសាវ័ករបស់​ព្រះមានព្រះភាគនេះ គួរទទួលនូវចតុប្បច្ច័យ ដែលបុគ្គលនាំមក​អំពី​​​ចម្ងាយ​​​បូជា គួរទទួលនូវអាគន្តុកទាន គួរទទួលនូវទក្ខិណាទាន គួរដល់​អញ្ជលិ​កម្ម ជាបុញ្ញក្ខេត្តនៃសត្វលោក រកខេត្តដទៃក្រៃលែងជាងគ្មាន ។ កាលណា បើ​ភិក្ខុ​​នោះលះចោលហើយ ខ្ជាក់ចោលហើយ ជំរុះចោលហើយ លះ​លែង​ចោល​ហើយ រលាស់ចោលហើយ (នូវឧបក្កិលេសទាំងនោះ) ដោយឱធិ គឺមគ្គ​ខាង​ក្រោម​ទាំង ៣ ។ ភិក្ខុនោះ រមែងបាននូវសេចក្តីត្រេកអរក្នុងអត្ថ បាន​នូវ​សេចក្តី​ត្រេកអរក្នុងធម៌ បាននូវសេចក្តីរីករាយប្រកបដោយធម៌ ដោយគិតថាអាត្មា​អញ ជាអ្នកប្រកបដោយសេចក្តីជ្រះថ្លា មិនញាប់ញ័រ ក្នុងព្រះពុទ្ធដូច្នេះ កាល​បើ​ភិក្ខុនោះមានចិត្តរីករាយហើយ បីតិក៏កើត កាលបើភិក្ខុមានចិត្ត​ប្រកប​ដោយ​បីតិហើយ កាយក៏ស្ងប់រម្ងាប់ លុះភិក្ខុមានកាយស្ងប់រម្ងាប់ហើយ រមែង​ទទួល​នូវសេចក្តីសុខ កាលបើភិក្ខុមានសេចក្តីសុខហើយ ចិត្តក៏តម្កល់នៅល្អ ។ ក្នុង​​​ព្រះធម៌ ។បេ។ រមែងបាននូវសេចក្តីត្រេកអរក្នុងអត្ថ បាននូវ​សេចក្តី​ត្រេក​អរក្នុងធម៌បាននូវសេចក្តីរីករាយប្រកបដោយធម៌ ដោយគិតថា អាត្មាអញជា​អ្នក​ប្រកប​ដោយសេចក្តីជ្រះថ្លា មិនញាប់ញ័រក្នុងព្រះសង្ឃដូច្នេះ កាល​បើ​ភិក្ខុ​នោះមានចិត្តរីករាយហើយ បីតិក៏កើត កាលបើភិក្ខុមានចិត្តប្រកប​ដោយ​បីតិ​ហើយ កាយក៏ស្ងប់រម្ងាប់ លុះភិក្ខុមានកាយស្ងប់រម្ងាប់ហើយ រមែងទទួល​នូវ​សេចក្តី​​សុខ កាលបើភិក្ខុមានសេចក្តីសុខហើយ ចិត្តក៏បានតម្កល់នៅល្អ ។ រមែង​បាន​​នូវសេចក្តីត្រេកអរក្នុងអត្ថ បាននូវសេចក្តីត្រេកអរក្នុងធម៌ បាន​នូវ​សេចក្តី​រីករាយប្រកបដោយធម៌ដោយគិតថា អាត្មាអញបានលះចោលហើយ ខ្ជាក់​ចោល​​ហើយ ជំរុះចោលហើយ លះលែងចោលហើយ រលាស់ចោលហើយនូវ​ឧបក្កិលេស​ទាំងនោះ ដោយឱធិគឺមគ្គខាងក្រោមទាំង ៣ ដូច្នេះ កាលបើភិក្ខុ មាន​ចិត្តរីករាយហើយ បីតិក៏កើត កាលបើភិក្ខុមានចិត្តប្រកបដោយបីតិហើយ កាយ​ក៏ស្ងប់រម្ងាប់ លុះភិក្ខុមានកាយស្ងប់រម្ងាប់ហើយ រមែង​ទទួល​នូវ​សេចក្តី​សុខ កាលបើភិក្ខុមានសេចក្តីសុខហើយ ចិត្តក៏រមែងតម្កល់នៅល្អ ។</p>
        <p><a class='ref km' id='km96' href='#km96'>៩៦</a>ម្នាលភិក្ខុទាំងឡាយ ភិក្ខុនោះឯង មានសីលយ៉ាងនេះ មាន​ធម៌​យ៉ាង​នេះ មានប្រាជ្ញាយ៉ាងនេះ រមែងបរិភោគនូវបាយនៃស្រូវសាលី ដែល​ប្រាស​ចាក​ពណ៌ខ្មៅ មានសំឡច្រើនមុខ មានម្ហូបក្រៀមច្រើនមុខ ការបរិភោគ​នោះមិនមានអន្តរាយដល់ភិក្ខុនោះឡើយ ។ ម្នាលភិក្ខុទាំងឡាយ ដូចជា​សំព​ត់​ដែលសៅហ្មង មានមន្ទិលកាន់ ហើយទៅជាសំពត់ស្អាតផូរផង់ ព្រោះតែ​អាស្រ័យ​​​​​​​​ទឹកថ្លា ម្យ៉ាងទៀត មាសដែលបរិសុទ្ធស្អាតផូរផង់ ព្រោះអាស្រ័យ​មាត់​បាវ យ៉ាងណាមិញ ម្នាលភិក្ខុទាំងឡាយ ភិក្ខុមានសីលយ៉ាងនេះ មានធម៌​យ៉ាង​នេះ មានប្រាជ្ញាយ៉ាងនេះ បរិភោគនូវបិណ្ឌបាតនៃស្រូវសាលី ដែលប្រាស​ចាក​ពណ៌​ខ្មៅ មានសំឡច្រើនមុខ មានម្ហូបក្រៀមច្រើនមុខ ការបរិភោគនោះ មិន​មាន​​អន្តរាយដល់ភិក្ខុនោះ យ៉ាងនោះដែរ ។</p>
        <p><a class='ref km' id='km97' href='#km97'>៩៧</a>ភិក្ខុនោះ រមែងមានចិត្តប្រកបដោយមេត្តា ផ្សាយទៅកាន់ទិស ១ ផ្សាយ​ទៅកាន់ទិសទី ២ ទី ៣ ទី ៤ក៏ដូចគ្នា ។ រមែងមានចិត្តប្រកបដោយមេត្តា ជា​ចិត្ត​ធំទូលាយ ដល់នូវភាវៈជាធំ រកប្រមាណមិនបានមិនមានពៀរ មិន​មាន​ព្យាបាទ ផ្សាយទៅកាន់ទិសខាងលើ ខាងក្រោមនឹងទិសទទឹងផ្សាយ​ទៅ​កាន់​ទិស​ទាំងពួង ដោយប្រការទាំងពួងក្នុងទីទាំងពួង ។ មានចិត្ត​ប្រកប​ដោយ​ករុណា​ ។បេ។ មានចិត្តប្រកបដោយមុទិតា ។បេ។ មានចិត្តប្រកបដោយឧបេក្ខា ផ្សាយ​​​ទៅកាន់ទិស ១ ផ្សាយទៅកាន់ទិសទី ២ ទី ៣ ទី ៤ ក៏ដូចគ្នា ។ មានចិត្ត​ប្រកប​ដោយ​ឧបេក្ខា ជាចិត្តធំទូលាយ ដល់នូវភាវៈជាធំ រកប្រមាណមិនបាន មិន​​​មាន​​ពៀរ មិនមានព្យាបាទ ផ្សាយទៅកាន់ទិសខាងលើ ខាងក្រោមនឹង​ទិស​ទទឹង ផ្សាយទៅកាន់លោកទាំងពួង ដោយប្រការទាំងពួងក្នុងទីទាំងពួង ។ ភិក្ខុ​នោះ រមែងដឹងច្បាស់ថាទុក្ខសច្ចនេះនៅមាន សមុទយសច្ច ដែលគួរលះបង់ នៅ​មាន មគ្គសច្ចដ៏ប្រសើរក៏នៅមាន និរោធសច្ចជាគ្រឿង​រលាស់​ចេញ​នូវ​សញ្ញានេះ​តទៅក៏នៅមាន ។ កាលភិក្ខុនោះដឹងយ៉ាងនេះហើយ ឃើញយ៉ាង​នេះ​​​​ហើយ ចិត្តរមែងរួចចាកកាមាសវៈផង ចិត្តរមែងរួចចាកភវាសវៈផង ចិត្ត​រមែ​ង​​រួច​ចាកអវិជ្ជាសវៈផង កាលបើចិត្តរួចស្រឡះហើយ ប្រាជ្ញាក៏កើតឡើងថា ចិត្ត​​​រួចស្រឡះហើយដូច្នេះ ភិក្ខុនោះក៏ដឹងច្បាស់ថា ជាតិ (របស់អាត្មាអញ) អស់​ហើយ មគ្គព្រហ្មចារ្យ (របស់អាត្មាអញ) បាននៅរួចហើយ សោឡសកិច្ចដែល​អាត្មាអញត្រូវធ្វើ ក៏បានធ្វើហើយ មគ្គភាវនាកិច្ចដទៃប្រព្រឹត្ត​ទៅ​ដើម្បី​សោឡស​​​កិច្ចនេះទៀត មិនមានឡើយ ។ ម្នាលភិក្ខុទាំងឡាយ ភិក្ខុនេះ តថាគត​ហៅថា ជាអ្នកលាងជំរះដោយគ្រឿងសម្រាប់លាងជំរះ (នូវកិលេស) ខាងក្នុង ។</p>
        <p><a class='ref km' id='km98' href='#km98'>៩៨</a>សម័យនោះឯង មានព្រាហ្មណ៍ម្នាក់ឈ្មោះ សុន្ទរិកភារទ្វាជៈ អង្គុយនៅជិតព្រះមានព្រះភាគ ។ លំដាប់នោះឯង សុន្ទរិកភារទ្វាជព្រាហ្មណ៍ ក្រាបបង្គំទូលសួរព្រះមានព្រះភាគដូច្នេះថា ចុះព្រះគោតមដ៏ចម្រើនធ្លាប់ស្តេច​ទៅ​​​កាន់​ស្ទឹងពាហុកា ដើម្បីលាងជំរះដែរឬ ។ ព្រះមានព្រះភាគទ្រង់ត្រាស់ថា ម្នាលព្រាហ្មណ៍ ប្រយោជន៍អ្វីដោយស្ទឹងពាហុកា ស្ទឹងពាហុកានោះនឹង​ធ្វើ​អ្វី​ឲ្យ​ ។ ព្រាហ្មណ៍ក្រាបបង្គំទូលថា បពិត្រព្រះគោតមដ៏ចម្រើនព្រោះថាស្ទឹងពាហុកា មាន​​​ជនច្រើនគ្នាសន្មតហើយ ថាជាស្ទឹងបរិសុទ្ធ បពិត្រព្រះគោតមដ៏ចម្រើនព្រោះ​​​ថាស្ទឹងពាហុកាមានជនច្រើនគ្នាសន្មតហើយ ថាជាបុណ្យ ម្យ៉ាងទៀត ជន​​​​​ច្រើនគ្នាតែងបណ្តែតបាបកម្ម ដែលគេធ្វើហើយ ចោលទៅក្នុងស្ទឹងពាហុកា (នេះដែរ) ។ លំដាប់នោះ ព្រះមានព្រះភាគ ទ្រង់សម្តែងដោយ​បទ​គាថា​ទាំង​ឡាយ​ ចំពោះសុន្ទរិកភារទ្វាជព្រាហ្មណ៍ថា</p>
        <p>ជនពាលមានកម្មអាក្រក់ (ក្នុងសន្តាន) បើទុក​ជា​ចូល​ទៅ​កាន់​ស្ទឹង​ពាហុកាក្តី កាន់កំពង់ឈ្មោះអធិកក្កៈក្តី កាន់​កំពង់​ឈ្មោះ​គយា​ក្តីកាន់ស្ទឹងឈ្មោះសុន្ទរិកាក្តី កាន់ស្ទឹងឈ្មោះសរស្សតីក្តី កាន់កំពង់ឈ្មោះបយាគៈក្តី ឬក៏កាន់ស្ទឹងឈ្មោះពាហុមតីក្តី អស់​កាល​​​ជានិច្ច ក៏នៅតែមិនស្អាតឡើយ ព្រោះថាស្ទឹងឈ្មោះ​សុន្ទរិ​កា​ នឹងធ្វើអ្វីឲ្យ កំពង់ឈ្មោះបយាគៈ នឹងធ្វើអ្វីឲ្យ ស្ទឹងឈ្មោះពាហុកា នឹងធ្វើអ្វីឲ្យ ។ ព្រោះថា ស្ទឹងឈ្មោះសុន្ទរិកាជាដើម មិន​ដែល​លាង​ជំរះសត្វមានពៀរ មានបាបកម្មដ៏ក្លៀវក្លា ដែលខ្លួន​ធ្វើ​ហើយ មានកម្មដ៏លាមកនោះ ឲ្យស្អាតបានឡើយ ផគ្គុណឬក្ស តែងមានសព្វ ៗ កាល ដល់បុគ្គលដែលបរិសុទ្ធ ឧបោសថ តែង​មាន​សព្វ ៗ កាល ដល់បុគ្គលដែលបរិសុទ្ធ ការកាន់យកនូវវត្ត តែងសម្រេចសព្វ ៗ កាល ដល់បុគ្គលដែលបរិសុទ្ធ មានកម្ម​ដ៏​ស្អាត​ ។ ម្នាលព្រាហ្មណ៍ អ្នកចូរលាងជំរះខ្លួន ក្នុងសាសនា​តថាគត​​​នេះវិញ អ្នកចូរធ្វើសេចក្តីក្សេមក្សាន្ត ចំពោះពួក​សត្វ​ទាំង​ពួង​ចុះ បើអ្នកមិននិយាយកុហក បើអ្នកមិនបៀតបៀនសត្វ បើអ្នកមិនកាន់យកនូវទ្រព្យ ដែលគេមិនបានឲ្យ មានចិត្ត​ជឿ​ហើយ មិនមានសេចក្តីកំណាញ់ អ្នកចាំបាច់​ទៅ​កាន់​កំពង់​ទឹក​ធ្វើ​អ្វី​ទៀត អ្នកផឹកទឹក (ឬងូត) តែក្នុងកំពង់ទឹក របស់អ្នកឯង (បានហើយ)។</p>
        <p><a class='ref km' id='km99' href='#km99'>៩៩</a>កាលបើព្រះមានព្រះភាគ មានព្រះពុទ្ធដីកា យ៉ាងនេះហើយទើប​សុន្ទរិកភារទ្វាជព្រាហ្មណ៍ ក្រាបបង្គំទូលព្រះមានព្រះភាគដូច្នេះថា បពិត្រ​ព្រះ​គោ​តមដ៏ចំរើនពីរោះណាស់ បពិត្រព្រះគោតមដ៏ចំរើនពីរោះណាស់ បពិត្រ​ព្រះគោតម​ដ៏ចម្រើនធម៌ដែលព្រះអង្គសម្តែងហើយ ដោយអនេក​បរិយាយ​យ៉ាង​នេះ ហាក់ដូចជាគេផ្ងាររបស់ដែលផ្កាប់ ឬក៏ដូចជាគេបើកបង្ហាញរបស់​ដែល​កំបាំង ពុំនោះដូចជាគេប្រាប់ផ្លូវដល់អ្នកវង្វេងទិស ពុំនោះសោត ដូចជាគេកាន់​ប្រទីបទ្រោលបំភ្លឺក្នុងទីងងឹតដោយគិតថា មនុស្សមានភ្នែក តែងមើលឃើញ​រូប​​​ទាំងឡាយបាន ខ្ញុំព្រះអង្គសូមដល់នូវព្រះគោតមដ៏ចំរើនផង ព្រះធម៌ផង ព្រះសង្ឃ​​​​ផង ជាទីពឹងទីរលឹក ខ្ញុំព្រះអង្គសូមបានបព្វជ្ជា សូមបាន​នូវ​ឧបសម្ប​ទា ក្នុងសំណាក់នៃព្រះគោតមដ៏ចម្រើន។ សុន្ទរិកភារទ្វាជព្រាហ្មណ៍ ក៏បានបព្វជ្ជា បានឧបសម្បទា ក្នុងសំណាក់នៃព្រះមានព្រះភាគ ។ ភារទ្វាជភិក្ខុដ៏មានអាយុ ដែលបានឧបសម្បទា មិនទាន់អស់កាលយូរប៉ុន្មាន ជាភិក្ខុម្នាក់ឯងចៀសចេញ (ចាកពួក) ជាអ្នកមិនប្រមាទ មានព្យាយាមដុតបំផ្លាញកិលេស មានចិត្ត​ស្លុង​ទៅ​កាន់ (ព្រះនិព្វាន) ពួកកុលបុត្រដែលចេញចាកផ្ទះ ហើយចូលទៅកាន់ផ្នួស ដោយប្រពៃដើម្បីប្រយោជន៍ ដល់អនុត្តរធម៌ណា (ភារទ្វាជភិក្ខុ) ក៏បានធ្វើ​ឲ្យ​ជាក់​ច្បាស់នូវអនុត្តរធម៌នោះ ជាទីបំផុតនៃមគ្គព្រហ្មចារ្យ ដោយប្រាជ្ញារបស់ខ្លួន ដោយខ្លួនឯងក្នុងបច្ចុប្បន្ននេះ បានសម្រេចសម្រាន្តនៅ ដោយឥរិយាបថទាំង៤ មិនយូរប៉ុន្មានក៏បានដឹងច្បាស់ថា ជាតិកំណើតរបស់អាត្មាអញ អស់ហើយ ព្រហ្មចរិយធម៌អញក៏បាននៅរួចហើយ កិច្ចដែលត្រូវធ្វើ អញក៏បានធ្វើហើយ មគ្គភាវនាកិច្ចដទៃ ប្រព្រឹត្តទៅដើម្បីសោឡសកិច្ចនេះទៀត មិនមានឡើយ ។ បណ្តាព្រះអរហន្តទាំងឡាយ ភារទ្វាជភិក្ខុដ៏មានអាយុ ក៏ជា​ព្រះអរហន្ត​មួយ​អង្គ​ដែរ ។</p>
        <p>ចប់ វត្ថូបមសូត្រ ជាគំរប់ ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>