<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.14' lang='km'>
        <header>
            <ul>
            </ul>
            <h1>មហាសាល​សូត្រ ទី ៤</h1>
        </header>
        <p><a class='ref km' id='km១៦៨' href='#km១៦៨'>១៦៨</a>សាវត្ថី​និទាន។ គ្រានោះ ព្រាហ្មណ​មហាសាល​ម្នាក់ មាន​ខ្លួន​សៅហ្មង មាន​សំពត់​ដណ្ដប់​ក៏​សៅហ្មង ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ធ្វើ​សេចក្ដី​រីករាយ ជាមួយ​នឹង​ព្រះ​មាន​ព្រះ​ភាគ លុះ​បញ្ចប់​ពាក្យ​ដែល​គួរ​រីករាយ និង​ពាក្យ​ដែល​គួរ​រឭក​ហើយ ក៏​អង្គុយ​ក្នុង​ទី​សមគួរ។ លុះ​ព្រាហ្មណ​មហាសាល​នោះ អង្គុយ​ក្នុង​ទី​សមគួរ​ហើយ ទើប​ព្រះ​មាន​ព្រះ​ភាគ ត្រាស់​យ៉ាង​នេះ​ថា ម្នាល​ព្រាហ្មណ៍ អ្នកឯង​មាន​ខ្លួន​សៅហ្មង មាន​សំពត់​ដណ្ដប់​ក៏​សៅហ្មង តើ​ព្រោះ​ហេតុអ្វី។ ព្រាហ្មណ៍​ក្រាបបង្គំទូល​ថា បពិត្រ​ព្រះ​គោតម​ដ៏​ចម្រើន ខ្ញុំ​ព្រះអង្គ​មាន​កូន​បួន​នាក់ ក្នុង​ទី​នេះ កូន​ទាំង​នោះ សម​គំនិត​គ្នា​នឹង​ប្រពន្ធ​ទាំងឡាយ ហើយ​បណ្ដេញ​ខ្ញុំ​ព្រះអង្គ​ចេញ​ពី​ផ្ទះ។</p>
        <p><a class='ref km' id='km១៦៩' href='#km១៦៩'>១៦៩</a>ព្រះអង្គ​ត្រាស់​ថា ម្នាល​ព្រាហ្មណ៍ បើ​ដូច្នោះ អ្នក​ចូរ​រៀន​នូវ​គាថា​ទាំងឡាយ​នេះ ហើយ​សូត្រ​ក្នុង​រោង​ជា​ទី​ប្រជុំ នៅ​វេលា​ដែល​ពួក​មហាជន​ប្រជុំ​គ្នា​ផង នៅ​វេលា​ដែល​កូន​ទាំងឡាយ​របស់​អ្នក អង្គុយ​ហើយ​ផង​ថា</p>
        <p>ខ្ញុំ​ត្រេកអរ ដោយ​កូន​ទាំងឡាយ​ណា ដែល​កើត​ហើយ​ផង ប្រាថ្នា​នូវ​សេចក្ដី​ចម្រើន ដល់​កូន​ទាំងឡាយ​ណា​ផង កូន​ទាំង​នោះ ក៏​សម​គំនិត​គ្នា​ជាមួយ​នឹង​ប្រពន្ធ​ទាំងឡាយ ហើយ​បណ្ដេញ​ខ្ញុំ ដូចជា​ឆ្កែ​ដេញ​ជ្រូក ក៏​កូន​ទាំងឡាយ ជា​អសប្បុរស​លាមក គ្រាន់តែ​ហៅ​ខ្ញុំ​ថា បិតា បិតា​ប៉ុណ្ណោះ​ទេ ប៉ុន្តែ​កូន​ទាំងនោះ ដូច​អារក្ស​ទឹក​ដែល​មក​ដោយ​រូប​ជា​កូន លះបង់​នូវ​ខ្ញុំ​ដែល​មាន​អាយុ ចូល​ដល់​បច្ឆិមវ័យ​ហើយ បិតា​ចាស់​របស់​បុគ្គល​ពាល​ទាំងឡាយ តែង​សូម​ទាន​ប្រប​ផ្ទះ​នៃ​ជន​ដទៃ ដូចជា​សេះ​ចាស់​ប្រើប្រាស់​មិន​បាន គេ​នាំ​ចេញ​ចាក​ចំណី ឈើ​ច្រត់​របស់​ខ្ញុំ​ប្រសើរ កូន​ទាំងឡាយ ដែល​មិន​ស្ដាប់​បង្គាប់ មិន​ប្រសើរ​ដូច​ឈើច្រត់​ឡើយ ព្រោះ​ឈើច្រត់ រមែង​ការពារ​គោ​កាច​ក៏​បាន ការពារ​ឆ្កែ​កាច​ក៏​បាន ច្រត់​ក្នុង​ខាងមុខ ក្នុង​ទី​ងងឹត​ក៏​បាន ស្ទង់​ក្នុង​ទឹក​ជ្រៅ​ក៏​បាន បុគ្គល​ភ្លាត់​រអិល គង់​ទប់​វិញ​បាន ដោយ​អានុភាព​នៃ​ឈើច្រត់។</p>
        <p><a class='ref km' id='km១៧០' href='#km១៧០'>១៧០</a>លំដាប់នោះ ព្រាហ្មណ​មហាសាល​នោះ បាន​រៀន​នូវ​គាថា​ទាំងឡាយ​នេះ ក្នុង​សំណាក់​ព្រះ​មាន​ព្រះ​ភាគ ហើយ​ពោល​ក្នុង​រោង​ជា​ទី​ប្រជុំ នៅ​វេលា​ដែល​ពួក​មហាជន​ប្រជុំ​គ្នា​ផង នៅ​វេលា​ដែល​កូន​ទាំងឡាយ អង្គុយ​ហើយ​ផង​ថា</p>
        <p>ខ្ញុំ​ត្រេកអរ ដោយ​កូន​ទាំងឡាយ​ណា ដែល​កើត​ហើយ​ផង ប្រាថ្នា​នូវ​សេចក្ដី​ចម្រើន ដល់​កូន​ទាំងឡាយ​ណា​ផង កូន​ទាំងនោះ ក៏​សម​គំនិត​គ្នា​ជាមួយ​នឹង​ប្រពន្ធ​ទាំងឡាយ ហើយ​បណ្ដេញ​ខ្ញុំ ដូចជា​ឆ្កែ​ដេញ​ជ្រូក ក៏​កូន​ទាំងឡាយ​ជា​អសប្បុរស​លាមក គ្រាន់តែ​ហៅ​ខ្ញុំ​ថា បិតា បិតា​ប៉ុណ្ណោះ​ទេ ប៉ុន្តែ​កូន​ទាំងនោះ ដូច​អារក្ស​ទឹក​ដែល​មក​ដោយ​រូប​ជា​កូន លះបង់​នូវ​ខ្ញុំ​ដែល​មាន​អាយុ ចូល​ដល់​បច្ឆិមវ័យ​ហើយ បិតា​ចាស់​របស់​បុគ្គល​ពាល​ទាំងឡាយ តែង​សូម​ទាន​ប្រប​ផ្ទះ​នៃ​ជន​ដទៃ ដូចជា​សេះ​ចាស់​ប្រើប្រាស់​មិន​បាន គេ​នាំ​ចេញ​ចាក​ចំណី ឈើច្រត់​របស់​ខ្ញុំ​ប្រសើរ កូន​ទាំងឡាយ​ដែល​មិន​ស្ដាប់​បង្គាប់ មិន​ប្រសើរ​ដូច​ឈើច្រត់​ឡើយ ព្រោះ​ឈើច្រត់ រមែង​ការពារ​គោ​កាច​ក៏​បាន ការពារ​ឆ្កែ​កាច​ក៏​បាន ច្រត់​ក្នុង​ខាងមុខ ក្នុង​ទី​ងងឹត​ក៏​បាន ស្ទង់​ក្នុង​ទឹក​ជ្រៅ​ក៏​បាន បុគ្គល​ភ្លាត់​រអិល គង់​ទប់​វិញ​បាន ដោយ​អានុភាព​នៃ​ឈើច្រត់។</p>
        <p><a class='ref km' id='km១៧១' href='#km១៧១'>១៧១</a>លំដាប់នោះ កូន​ទាំងឡាយ នាំ​ព្រាហ្មណ​មហាសាល​នោះ​ទៅ​កាន់​ផ្ទះ ហើយ​ឲ្យ​ងូត​ទឹក ឲ្យ​ស្លៀក​ដណ្ដប់ ដោយ​គូ​សំពត់ មួយ​គូ​ម្នាក់ៗ។ ទើប​ព្រាហ្មណ​មហាសាល​នោះ យក​សំពត់​មួយ​គូ ​ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ធ្វើ​សេចក្ដី​រីករាយ ជាមួយ​នឹង​ព្រះ​មាន​ព្រះ​ភាគ លុះ​បញ្ចប់​ពាក្យ ដែល​គួរ​រីករាយ​និង​ពាក្យ​ដែល​គួរ​រឭក​ហើយ ក៏​អង្គុយ​ក្នុង​ទី​សមគួរ។ លុះ​ព្រាហ្មណ​មហាសាល​នោះ អង្គុយ​ក្នុង​ទី​សមគួរ​ហើយ បាន​ពោល​នូវ​ពាក្យ​នេះ នឹង​ព្រះ​មាន​ព្រះ​ភាគ​ថា បពិត្រ​ព្រះ​គោតម​ដ៏​ចម្រើន យើងខ្ញុំ​ព្រះអង្គ​ជា​ព្រាហ្មណ៍ ស្វែងរក​នូវ​ទ្រព្យ​សម្រាប់​អាចារ្យ (មក​ប្រគេន) ដល់​អាចារ្យ​ សូម​ព្រះ​គោតម​ដ៏​ចម្រើន ជា​អាចារ្យ ទទួល​យក​នូវ​ចំណែក​អាចារ្យ​របស់​ខ្ញុំ​ព្រះអង្គ។ ព្រះ​មាន​ព្រះ​ភាគ ទ្រង់​ទទួល​យក ដោយ​សេចក្ដី​អនុគ្រោះ។</p>
        <p><a class='ref km' id='km១៧២' href='#km១៧២'>១៧២</a>លំដាប់នោះ ព្រាហ្មណ​មហាសាល​នោះ ក្រាបទូល​ព្រះ​មាន​ព្រះ​ភាគ យ៉ាង​នេះ​ថា បពិត្រ​ព្រះ​គោតម​ដ៏​ចម្រើន ភ្លឺ​ណាស់។បេ។ សូម​ព្រះ​គោតម​ដ៏​ចម្រើន ជ្រាប​នូវ​ខ្ញុំ​ព្រះអង្គ​ថា ជា​ឧបាសកដល់​នូវ​ព្រះ​រតនត្រ័យ​​​​ជា​ទីពឹង​ស្មើ​ដោយ​ជីវិត តាំងពី​ថ្ងៃនេះ​ជាដើម​រៀងទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>