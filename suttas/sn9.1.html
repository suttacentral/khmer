<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn9.1' lang='km'>
        <header>
            <ul>
                <li>វន​សំយុត្ត</li>
            </ul>
            <h1>វិវេកសូត្រ ទី ១</h1>
        </header>
        <p><a class='ref km' id='km២៤០' href='#km២៤០'>២៤០</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ភិក្ខុ​មួយ​រូប នៅ​ក្នុង​ដង​ព្រៃ​មួយ ក្នុង​ដែន​កោសល។ ក៏​ក្នុង​សម័យ​នោះ ភិក្ខុ​នោះ​ទៅ​កាន់​ទី​សម្រាក ក្នុង​វេលា​ថ្ងៃ ហើយ​ត្រិះរិះ​នូវ​អកុសល​វិតក្ក​ទាំងឡាយ ដ៏​លាមក ដែល​អាស្រ័យ​នឹង​បញ្ច​កាមគុណ។</p>
        <p><a class='ref km' id='km២៤១' href='#km២៤១'>២៤១</a>ក្នុង​កាល​នោះ មាន​ទេវតា​ដែល​អាស្រ័យ​នៅ​ក្នុង​ដង​ព្រៃ​នោះ ជា​អ្នក​មាន​សេចក្ដី​អនុគ្រោះ ប្រាថ្នា​នូវ​ប្រយោជន៍​ដល់​ភិក្ខុ​នោះ ប្រាថ្នា​ដើម្បី​ធ្វើ​ភិក្ខុ​នោះ​ឲ្យ​សង្វេគ ក៏​ចូល​ទៅ​រក​ភិក្ខុ​នោះ លុះ​ចូល​ទៅ​ដល់​ហើយ បាន​ពោល​នឹង​ភិក្ខុ​នោះ ដោយ​គាថា​ទាំងឡាយ​ថា</p>
        <p>លោក​ប្រាថ្នា​សេចក្ដី​ស្ងាត់ បានជា​ចូល​មក​កាន់​ព្រៃ តែ​ចិត្ត​របស់​លោក​នៅតែ​ត្រាច់​ទៅ​ក្នុង​អារម្មណ៍​ខាងក្រៅ លោក​ចូរ​ជា​ជន​នាំ​ចេញ​នូវ​ឆន្ទ​រាគ​ក្នុង​ជន (ដទៃ) ត​អំពី​នោះ លោក​នឹង​បាន​សេចក្ដី​សុខ ប្រាស​ចាក​រាគៈ​មិន​ខាន លោក​ចូរ​លះបង់​សេចក្ដី​មិន​ត្រេកអរ​ចេញ លោក​ចូរ​ជា​អ្នក​មាន​ស្មារតី ខ្ញុំ​សូម​រំឭក​លោក ដែល​ជា​អ្នក​មាន​ស្មារតី ព្រោះ​ថា​ធូលី​គឺ​កិលេស ដែល​បណិ្ឌត​ហៅ​ថា​បាតាល (នេះ) លំបាក​នឹង​ឆ្លង​ណាស់ ធូលី​គឺ​កាម​កុំ​នាំ​លោក​ទៅ​ឡើយ ដូច​សត្វ​ស្លាប​ដែល​ប្រឡាក់​ខ្លួន​ដោយ​អាចម៍​ដី ប្រឹង​ទទះ​ជម្រុះ​ធូលី ដែល​ប្រឡាក់​ខ្លួន​ឲ្យ​ធ្លាក់​ចេញ យ៉ាងណា ភិក្ខុ​អ្នក​មាន​ព្យាយាម មាន​ស្មារតី តែង​ធ្វើ​ធូលី​គឺ​កិលេស​ដែល​ប្រឡាក់​ខ្លួន ឲ្យ​ធ្លាក់​ចេញ យ៉ាង​នោះ​ឯង។</p>
        <p>ក្នុង​កាល​នោះ ភិក្ខុ​នោះ ក៏​បាន​ដល់​សេចក្ដី​សង្វេគ ដោយសារ​ទេវតា​នោះ​ធ្វើឲ្យ​សង្វេគ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>