<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.1' lang='km'>
        <header>
            <ul>
                <li>មារសំយុត្ត</li>
                <li>តបោកម្មវគ្គ ទី ១</li>
            </ul>
            <h1>តបោកម្មសូត្រ ទី ១</h1>
        </header>
        <p><a class='ref km' id='km៤២០' href='#km៤២០'>៤២០</a>ខ្ញុំបានស្ដាប់មក យ៉ាងនេះ ។​ សម័យមួយ ព្រះមានព្រះភាគ ទើបនឹងត្រាស់​​ដឹងជាដំបូង គង់នៅក្រោមដើមអជបាលនិគ្រោធ ក្បែរឆ្នេរស្ទឹងនេរញ្ជរា ក្នុងឧរុវេលាប្រទេស ។ លំដាប់នោះឯង ព្រះមានព្រះភាគ ទ្រង់គង់នៅក្នុងទីស្ងាត់ ពួនសម្ងំ មានព្រះហឫទ័យត្រិះរិះកើតឡើង យ៉ាងនេះថា អាត្មាអញ រួចចាកទុក្ករកិរិយានោះ ហើយហ្ន៎ ឱហ្ន៎ អាត្មាអញ រួចចាកទុក្ករកិរិយា​ ដែលមិនប្រកបដោយប្រយោជន៍នោះ ល្អ ហើយ ឱហ្ន៎ អាត្មាអញ ជាអ្នកបានត្រាស់ដឹងនូវពោធិញ្ញាណ ប្រពៃហើយ ។ </p>
        <p><a class='ref km' id='km៤២១' href='#km៤២១'>៤២១</a>លំដាប់នោះឯង មារមានចិត្តបាប បានដឹងសេចក្ដីត្រិះរិះក្នុងព្រះហឫទ័យ របស់ព្រះមានព្រះភាគ ដោយចិត្តរបស់ខ្លួនហើយ ចូលទៅជិតព្រះមានព្រះភាគ លុះចូលទៅដល់ហើយ ក៏ពោលនឹងព្រះមានព្រះភាគ ដោយគាថាថា</p>
        <p>ពួកមាណព ចេញចាកតបោកម្ម ហើយ​បរិសុទ្ធ ដោយផ្លូវណា ព្រះអង្គ ជាអ្នកមិនទាន់បរិសុទ្ធ ដើយវាងផ្លូវដ៏បរិសុទ្ធ នោះ ដោយសំគាល់ខ្លួនថា ជាអ្នកបរិសុទ្ធ ។</p>
        <p><a class='ref km' id='km៤២២' href='#km៤២២'>៤២២</a>ព្រះមានព្រះភាគ ទ្រង់ជ្រាបច្បាស់ថា អ្នកនេះជាមារមានចិត្តបាប ដូច្នេះ​ហើយ ទើបទ្រង់ត្រាស់នឹងមារមានចិត្តបាប ដោយគាថាទាំងឡាយ ថា</p>
        <p>តថាគត ដឹងនូវតបៈដទៃណាមួយ ដែលមិនប្រកបដោយប្រយោជន៍ថា តបៈទាំងអស់ មិនជាតបៈនាំមកនូវប្រយោជន៍ឡើយ ដូចបុគ្គលកាន់ច្រវា នឹងថ្នោល អុំដោលទូលលើគោកដូច្នេះ ហើយចម្រើននូវសីលផង នូវសមាធិផង នូវបញ្ញាផង ដើម្បីត្រាស់ដឹងនូវមគ្គ ឥឡូវនេះ ក៏បានដល់នូវសេចក្តីបរិសុទ្ធដ៏ប្រសើរហើយ ម្នាលមារអ្នកឯង តថាគតបានកម្ចាត់ចេញហើយ ។</p>
        <p>គ្រានោះឯង មារមានចិត្តក៏កើតទុក្ខ ទោមនស្ស ដោយគិតថា ព្រះមានព្រះភាគ ស្គាល់ច្បាស់នូវអញ ព្រះសុគតស្គាល់ច្បាស់នូវអញ ដូច្នេះហើយ ក៏ស្រាប់តែបាត់ចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>