<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.22' lang='km'>
        <header>
            <ul>
            </ul>
            <h1>ខោមទុស្ស​សូត្រ ទី ១២</h1>
        </header>
        <p><a class='ref km' id='km203' href='#km203'>២០៣</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះ​មាន​ព្រះ​ភាគ ទ្រង់​គង់​ក្នុង​និគម​ឈ្មោះ​ខោមទុស្សៈ របស់​ពួក​សក្យៈ ក្នុង​ដែន​សក្កៈ។ គ្រា​នោះ​ឯង ព្រះ​មាន​ព្រះ​ភាគ ទ្រង់​ស្បង់​ប្រដាប់​បាត្រ​ចីវរ​ក្នុង​វេលា​ព្រឹក ហើយ​ចូល​ទៅ​កាន់​ខោមទុស្ស​និគម ដើម្បី​បិណ្ឌបាត។ សម័យ​នោះ​ឯង ពួក​ព្រាហ្មណ៍​និង​គហបតី អ្នក​ខោមទុស្ស​និគម បាន​ប្រជុំ​គ្នា​ក្នុង​រោង ដោយ​កិច្ច​នីមួយ។ ជួន​ជា​ភ្លៀង ក៏​ស្រក់​ចុះ​មក មួយ​ដំណក់ៗ លំដាប់នោះ​ឯង ព្រះ​មាន​ព្រះ​ភាគ ទ្រង់​យាង​ទៅ​ជ្រក​ក្នុង​រោង​នោះ។ ពួក​ព្រាហ្មណ៍​និង​គហបតី អ្នក​ខោមទុស្ស​និគម បាន​ឃើញ​ព្រះ​មាន​ព្រះ​ភាគ យាង​មក​អំពី​ចម្ងាយ លុះ​ឃើញ​ហើយ ក៏​ទូល​សួរ​យ៉ាង​នេះ​ថា ពួក​ជន​ត្រងោល​បែប​ណា ឈ្មោះ​ថា​អ្នក​ស្ងប់រម្ងាប់ ពួក​ជន​បែប​ណា នឹង​ដឹង​នូវ​សភាធម៌ ។</p>
        <p><a class='ref km' id='km204' href='#km204'>២០៤</a>លំដាប់​នោះ​ឯង ព្រះ​មាន​ព្រះ​ភាគ ទ្រង់​ត្រាស់​ចំពោះ​ពួក​ព្រាហ្មណ៍​និង​គហបតី អ្នក​ខោមទុស្ស​និគម ដោយ​គាថា ថា</p>
        <p>ពួក​សប្បុរស​មិន​មាន ក្នុង​ទី​ណា ទីនោះ មិន​ឈ្មោះ​ថា​ទី​ប្រជុំ​ឡើយ ជន​ទាំងឡាយ​ណា មិន​ពោល​ធម៌ ជន​ទាំង​នោះ​មិន​ឈ្មោះ​ថា សប្បុរស (អ្នក​ស្ងប់រម្ងាប់) ទេ លុះតែ​ពួក​ជន​លះបង់​រាគៈ ទោសៈ មោហៈ ទាំង​ពោល​នូវ​ធម៌​ផង ទើប​ឈ្មោះ​ថា សប្បុរស (ពួក​ជន​បែប​នេះ នឹង​ដឹង​នូវ​សភាវធម៌)។</p>
        <p><a class='ref km' id='km205' href='#km205'>២០៥</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ ពួក​ព្រាហ្មណ៍​និង​គហបតី អ្នក​ខោមទុស្ស​និគម បាន​ក្រាប​បង្គំ​ទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​គោតម​ដ៏​ចម្រើន ធម៌​ដែល​ព្រះ​គោតម​ដ៏​ចម្រើន ទ្រង់​សម្តែង​ដោយ​អនេក​បរិយាយ ដូចជា​មនុស្ស​ផ្ងារ​វត្ថុ​ដែល​ផ្កាប់ ឬ​បើក​បង្ហាញ​វត្ថុ​ដែល​កំបាំង ឬ​ក៏​ប្រាប់​ផ្លូវ​ដល់​អ្នក​វង្វេង​ទិស ពុំ​នោះ​សោត ដូចជា​មនុស្ស​កាន់​ប្រទីប​ប្រេង​ទ្រោល​បំភ្លឺ​ក្នុង​ទី​ងងឹត​ដោយ​គិត​ថា ឲ្យ​ពួក​មនុស្ស​ដែល​មាន​ភ្នែក​ភ្លឺ មើល​ឃើញ​រូប​ទាំងឡាយ​បាន យើងខ្ញុំ​ទាំងឡាយ​នេះ សូម​ដល់​ព្រះ​គោតម​ដ៏​ចម្រើន​ផង ព្រះធម៌​ផង ព្រះ​ភិក្ខុសង្ឃ​ផង ជា​ទីពឹង សូម​ព្រះ​គោតម​ដ៏​ចម្រើន ជ្រាប​នូវ​យើងខ្ញុំ​ទាំងឡាយ ថា​ជា​ឧបាសក ដល់​នូវ​សរណគមន៍ ស្មើ​ដោយ​ជីវិត តាំង​អំពី​ថ្ងៃនេះ​តទៅ។</p>
        <p>ចប់ ឧបាសក​វគ្គ ទី ២។</p>
        <p>ឧទ្ទាន​នៃ​ឧបាសក​វគ្គ​នោះ គឺ</p>
        <p>កសីសូត្រ ១ ឧទយ​សូត្រ ១ ទេវហិត​សូត្រ ១ មហាសាល​សូត្រ ១ មានត្ថទ្ធ​សូត្រ ១ បច្ចនិក​សូត្រ ១ នវកម្មិក​សូត្រ ១ កដ្ឋហារ​សូត្រ ១ មាតុ​បោសក​សូត្រ ១ ភិក្ខក​សូត្រ ១ សង្គរវ​សូត្រ ១ ខោមទុស្ស​សូត្រ ១ ត្រូវជា ១២។</p>
        <p>ចប់ ព្រាហ្មណ​សំយុត្ត ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>