<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.20' lang='km'>
        <header>
            <ul>
            </ul>
            <h1>ទុតិយាបុត្តកសូត្រ ទី ១០</h1>
        </header>
        <p><a class='ref km' id='km394' href='#km394'>៣៩៤</a>គ្រានោះ ព្រះបាទបសេនទិកោសល ចូលទៅគាល់ព្រះមានព្រះភាគ ទាំងថ្ងៃត្រង់ លុះចូលដល់ ថ្វាយបង្គំព្រះមានព្រះភាគហើយ គង់ក្នុងទីសមគួរ ។ លុះព្រះបាទបសេនទិកោសល គង់ក្នុងទីសមគួរហើយ ព្រះមានព្រះភាគទ្រង់ត្រាស់យ៉ាងនេះថា បពិត្រមហារាជ ​ចុះព្រះអង្គទើបនឹងស្ដេចមកពីណា ទាំងថ្ងៃត្រង់ ។ ព្រះបាទបសេនទិកោសល ក្រាបទូលថា បពិត្រព្រះអង្គដ៏ចម្រើន សេដ្ឋីគហបតីក្នុងក្រុងសាវត្ថីនេះ ធ្វើមរណកាលទៅហើយ ខ្ញុំព្រះអង្គមកនាំយកទ្រព្យសេដ្ឋីគ្មានកូននោះ ទៅកាន់ខាងក្នុងព្រះរាជវាំង បពិត្រព្រះអង្គដ៏ចម្រើន គ្រាន់តែប្រាក់មានមួយរយសែនទៅហើយ នឹងបាច់ពោលទៅថ្វី ដល់រូបិយៈ បពិត្រព្រះអង្គដ៏ចម្រើន សេដ្ឋីគហបតីនោះ មានការបរិភោគភត្តបែបនេះ គឺ គាត់បរិភោគបាយចុងអង្ករ មានជ្រក់ជាគម្រប់ពីរ មានកាប្រើប្រាស់សំពត់បែបនេះ គឺ គាត់ប្រើប្រាស់សំពត់សំបកធ្មៃ ប៉ះជា ៣ ផ្ទាំង មានកាប្រើប្រាស់យានបែបនេះ គឺគាត់ជិះ រថតូចកញ្ចាស់ បាំងឆត្រស្លឹកយ៉ាងតូច ។ </p>
        <p><a class='ref km' id='km395' href='#km395'>៣៩៥</a>បពិត្រមហារាជ ពាក្យនេះយ៉ាងនេះហើយ បពិត្រមហារាជ ពាក្យនេះ​យ៉ាងនេះហើយ បពិត្រមហារាជ កាលពីរព្រេងនាយមកសេដ្ឋីគហបតីនោះ បានឲ្យគេ​ប្រតិ​បត្តិ ព្រះតគរសិខីបច្ចេកសម្ពុទ្ធ ដោយបិណ្ឌបាតថា អ្នកទាំងឡាយចូរឲ្យនូ​វដុំ​បាយ​ដល់សមណៈដូច្នេះ លុះពោលរួចហើយ ក៏ក្រោកអំពីអាសនៈជៀសចេញទៅ លុះសេដ្ឋីគហបតីនោះឲ្យរួចហើយ ជាអ្នកមានសេចក្ដីក្ដៅក្រហាយ ក្នុងពេលជាខាងក្រោយថា ទាសៈទាំងឡាយក្ដី កម្មករទាំងឡាយក្ដី គប្បីបរិភោគនូវបិណ្ឌបាតនេះប្រសើរជាង មិនតែប៉ុណោះ សេដ្ឋីគហបតីនោះ បានទាំងផ្ដាច់ជីវតកូនម្នាក់របស់បង ព្រោះហេតុនៃទ្រព្យ ។ បពិត្រមហារាជ សេដ្ឋីគហបតីនោះ បានឲ្យគេប្រតិបត្តិព្រះតគរសិខីបច្ចេកសម្ពុទ្ធ ដោយបិណ្ឌបាតហើយ បានទៅកាន់សុគតិសួគ៌ទេវលោក អស់វារៈ ៧ ដងដោយវិបាករបស់កម្មនោះឯង​ បានតំណែងជាសេដ្ឋី ក្នុងក្រុងសាវត្ថីនេះឯងអស់វារៈ​៧ ដង ដោយសេសសល់ផលកម្មនោះឯង ។ បពិត្រមហារាជ លុះសេដ្ឋីគហបតីនោះឲ្យរួចហើយ ជាអ្នកមានសេចក្ដីក្ដៅក្រហាយ ក្នុងពេលជាខាងក្រោយថា ទាសៈទាំងឡាយក្ដី កម្មករទាំងឡាយក្ដី គប្បីបរិភោគនូវបិណ្ឌបាតនេះប្រសើរជាង ដោយវិបាកនៃកម្មនោះ បានជាសេដ្ឋីគហបតីនោះ​ មិនបង្អោនចិត្តទៅដើម្បីបរិភោគនូវភត្តឆ្ងាញ់ពិសា មិនបង្អោនចិត្តទៅ ដើម្បីប្រើប្រាស់ សំពត់ល្អថ្លៃថ្លា មិនបង្អោនចិត្តទៅ ដើម្បីប្រើប្រាស់យានល្អ មិនបង្អោនចិត្តទៅ ដើម្បីបរិភោគបញ្ចកាមគុណដ៏ថ្លៃថ្លា បពិត្រមហារាជ សេដ្ឋីគហបតីនោះ ផ្ដាច់ជីវតកូនប្រុស ម្នាក់របស់បង ព្រោះហេតុនៃទ្រព្យ បានជាឆេះនៅក្នុងនរកអស់ឆ្នាំជាច្រើន អស់ពាន់នៃឆ្នាំជាច្រើន អស់សែននៃឆ្នាំជាច្រើន ដោយវិបាកនៃកម្មនោះ ជនទាំងឡាយ តែងទៅនាំយក ទ្រព្យសេដ្ឋីគ្មានកូននេះមកដាក់ព្រះឃ្លាំង អស់វារៈ ​៧ ដងនេះហើយ ដោយសេសសល់​នៃផលកម្មនោះឯង អស់រយនៃឆ្នាំជាច្រើន ។ បពិត្រមហារាជ បុណ្យចាស់របស់សេដ្ឋី​គហបតីនោះ អស់រលីងទៅ ទាំងបុណ្យថ្មី គាត់ក៏មិនសន្សំឡើយ ។ បពិត្រមហារាជ ក៏ក្នុង​ថ្ងៃនេះ សេដ្ឋីគហបតីនោះ ឆេះក្នុងមហារោរុវនរក ។ បពិត្រព្រះអង្គដ៏ចម្រើន សេដ្ឋីគហបតីចូលទៅកាន់មហារោរុវនរក មែនឬ ។ បពិត្រមហារាជសេដ្ឋីគហបតីចូល​ទៅកាន់មហារោរុវនរក មែន ។</p>
        <p><a class='ref km' id='km396' href='#km396'>៣៩៦</a>ព្រះមានព្រះភាគ​ ទ្រង់បានត្រាស់នូវពាក្យនេះហើយ ។ បេ ។</p>
        <p>របស់ណាមួយ គឺស្រូវ ទ្រព្យ ប្រាក់ មាស ដែលខ្លួនហួងហែងក្ដី ជនទាំងឡាយណា គឺទាសៈ​ កម្មករ អ្នកបម្រើ និងអ្នកស៊ីឈ្នួលនៃខ្លួននោះក្ដី បុគ្គលមិនគប្បីកាន់យក របស់ទាំងអស់នោះទៅបានទេ ត្រូវតែលះបង់ របស់ទាំងអស់នោះហើយទៅ លុះតែបុគ្គលធ្វើកម្មណា ដោយកាយ ដោយវាចា ឬដោយចិត្ត កម្មនោះឯង ជារបស់ខ្លួននៃបុគ្គលនោះ បុគ្គលតែងកាន់យកនូវកម្មនោះទៅ កម្មនោះតែងទៅតាមនូវបុគ្គលនោះ ដូចជាស្រមោល អន្ទោតាមប្រាណ ព្រោះហេតុនោះ សាធុជនគួរធ្វើ កម្មជាកុសល ដែលប្រព្រឹត្តទៅក្នុងបរលោក ឲ្យចម្រើន (ព្រោះថា) បុណ្យទាំងឡាយតែងជាទីពឹង របស់សត្វទាំងឡាយ ក្នុងបរលោក ។</p>
        <p>ចប់ ជដិលវគ្គ ទី ២ ។</p>
        <p>បញ្ជីរឿងនៃជដិលវគ្គទីពីនោះ ​គឺ</p>
        <p>ជដិលសូត្រ ១ បញ្ចរាជសូត្រ ១ ទោណបាកសូត្រ ១ សង្រ្គាមសូត្រ ២ ដែលលោកពោលហើយ ធីតុសូត្រ ១ អប្បមាទសូត្រ ២ អបុត្តកសូត្រ ​​២ ដែលលោកពោលហើយ ព្រោះហេតុនោះ បានជាលោកហៅថា វគ្គ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>