<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.13' lang='km'>
        <header>
            <ul>
            </ul>
            <h1>ទេវហិត​សូត្រ ទី ៣</h1>
        </header>
        <p><a class='ref km' id='km១៦១' href='#km១៦១'>១៦១</a>ព្រះ​សាស្ដា ទ្រង់​គង់​នៅ​ក្នុង​វត្ត​ជេតពន ទៀប​ក្រុង​សាវត្ថី . . . សម័យ​នោះ​ឯង ព្រះ​មាន​ព្រះ​ភាគ ទ្រង់​មាន​ព្រះ​អាពាធ​ដោយ​ខ្យល់​ក្នុង​ព្រះ​ឧទរ។ ព្រះ​ឧបវាណៈ​មាន​អាយុ ជា​អ្នក​បម្រើ​ព្រះ​មាន​ព្រះ​ភាគ។ លំដាប់​នោះ ព្រះ​មាន​ព្រះ​ភាគ ទ្រង់​ត្រាស់​ហៅ​ព្រះ​ឧបវាណៈ​មាន​អាយុ មក​ថា ម្នាល​ឧបវាណៈ អ្នក​ចូរ​ដឹង​នូវ​ទឹក​ក្ដៅ​ដល់​តថាគត​ចុះ។ ព្រះ​ឧបវាណៈ​មាន​អាយុ ទទួល​ព្រះពុទ្ធ​ដីកា នៃ​ព្រះ​មាន​ព្រះ​ភាគ​ថា ព្រះ​ករុណា ព្រះអង្គ ហើយ​ស្លៀក​ស្បង់​ប្រដាប់​បាត្រ​និង​ចីវរ ចូល​ទៅ​កាន់​លំនៅ​ របស់​ទេវហិត​ព្រាហ្មណ៍ លុះ​ចូល​ទៅ​ដល់​ហើយ ក៏​ឈរ​ស្ងៀម​ក្នុង​ទី​សមគួរ។</p>
        <p><a class='ref km' id='km១៦២' href='#km១៦២'>១៦២</a>ទេវហិត​ព្រាហ្មណ៍ បាន​ឃើញ​ព្រះ​ឧបវាណៈ​មាន​អាយុ ឈរ​ស្ងៀម​ក្នុង​ទី​សមគួរ លុះ​ឃើញ​ហើយ បាន​ពោល​នឹង​ព្រះ​ឧបវាណៈ​មាន​អាយុ ដោយ​គាថា ថា</p>
        <p>អ្នក​ត្រងោល​ដ៏​ចម្រើន ឃ្លុំ​សង្ឃាដី ឈរ​នៅ​ស្ងៀម ប្រាថ្នា​អ្វី ស្វែងរក​អ្វី មក​ដើម្បី​សូម​នូវ​អ្វី​ហ្ន៎។</p>
        <p><a class='ref km' id='km១៦៣' href='#km១៦៣'>១៦៣</a>ព្រះ​ឧបវាណៈ​តប​ថា ព្រះ​សុគត​ជា​អរហន្ត ជា​អ្នក​ប្រាជ្ញ​ក្នុង​លោក ទ្រង់​មាន​អាពាធ​ដោយ​ខ្យល់​ក្នុង​ព្រះ​ឧទរ ម្នាល​ព្រាហ្មណ៍ បើ​អ្នក​មាន​ទឹក​ក្ដៅ អ្នក​ចូរ​ថ្វាយ​ដល់​ព្រះពុទ្ធ​ជា​អ្នកប្រាជ្ញ (ព្រោះថា) ព្រះ​មាន​ព្រះ​ភាគ គឺ​បូជនេយ្យ​បុគ្គល ទាំងឡាយ បាន​បូជា​ហើយ សក្ការេយ្យ​បុគ្គលទាំងឡាយ បាន​ធ្វើ​សក្ការៈ​ហើយ អបចិនេយ្យបុគ្គល ​ទាំងឡាយ បាន​កោតក្រែង​ហើយ អាត្មា​ប្រាថ្នា​ដើម្បី​នាំ​ទឹក​ទៅ​ថ្វាយ​ព្រះអង្គ។</p>
        <p><a class='ref km' id='km១៦៤' href='#km១៦៤'>១៦៤</a>លំដាប់នោះ ទេវហិត​ព្រាហ្មណ៍ ឲ្យ​បុរស​រែក​អម្រែក​ទឹក​ក្ដៅ​និង​ដុំ​ស្ករ​អំពៅ ទៅ​ប្រគេន​ព្រះ​ឧបវាណៈ​មាន​អាយុ។ លំដាប់​នោះ​ឯង ព្រះ​ឧបវាណៈ​មាន​អាយុ ក៏​ចូល​ទៅ​គាល់​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​បាន​ស្រង់​ព្រះ​មាន​ព្រះ​ភាគ ដោយ​ទឹក​ក្ដៅ ហើយ​លាយ​ស្ករ​អំពៅ​ដោយ​ទឹក​ក្ដៅ ថ្វាយ​ព្រះ​មាន​ព្រះ​ភាគ។ លំដាប់នោះ អាពាធ​ព្រះ​មាន​ព្រះ​ភាគ​នោះ ក៏​សះស្បើយ​ទៅ។</p>
        <p><a class='ref km' id='km១៦៥' href='#km១៦៥'>១៦៥</a>គ្រានោះ ទេវហិត​ព្រាហ្មណ៍ ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ធ្វើ​សេចក្ដី​រីករាយ ជាមួយ​នឹង​ព្រះ​មាន​ព្រះ​ភាគ លុះ​បញ្ចប់​ពាក្យ​ដែល​គួរ​រីករាយ នឹង​ពាក្យ​ដែល​គួរ​រឭក​ហើយ ក៏​អង្គុយ​ក្នុង​ទី​សមគួរ។ លុះ​ទេវហិត​ព្រាហ្មណ៍ អង្គុយ​ក្នុង​ទី​សមគួរ​ហើយ ក៏​បាន​ក្រាបទូល​ព្រះ​មាន​ព្រះ​ភាគ ដោយ​គាថា ថា</p>
        <p>បុគ្គល​គួរ​ឲ្យ​ទេយ្យធម៌ ចំពោះ​បុគ្គល​ណា ទាន​ដែល​បុគ្គល​ឲ្យ​ចំពោះ​បុគ្គល​ណា ទើប​មាន​ផល​ច្រើន កាល​បុគ្គល​បូជា​ដូចម្ដេច ទក្ខិណាទាន​សម្រេច ដូចម្ដេច។</p>
        <p><a class='ref km' id='km១៦៦' href='#km១៦៦'>១៦៦</a>ព្រះ​អង្គ​ត្រាស់​ថា បុគ្គល​ណា ដឹង​នូវ​បុព្វេ​និវាស​ផង ឃើញ​នូវ​សួគ៌​និង​អបាយ​ផង មួយទៀត ដល់​នូវ​ការ​អស់​ទៅ​នៃ​ជាតិ ជា​អ្នកប្រាជ្ញ សម្រេច​ហើយ​ព្រោះ​ត្រាស់​ដឹង បុគ្គល​គួរ​ឲ្យ​ទេយ្យធម៌​ចំពោះ​បុគ្គល​នោះ ទាន​ដែល​បុគ្គល​ឲ្យ​ចំពោះ​បុគ្គល​នុ៎ះ ទើប​មាន​ផល​ច្រើន កាល​បុគ្គល​បូជា​យ៉ាង​នេះ ទក្ខិណា​-ទាន តែង​សម្រេច គឺ​មាន​ផល​ច្រើន យ៉ាង​នេះ។</p>
        <p><a class='ref km' id='km១៦៧' href='#km១៦៧'>១៦៧</a>កាល​ព្រះ​មាន​ព្រះ​ភាគ ត្រាស់​យ៉ាង​នេះ​ហើយ ទេវហិត-​ព្រាហ្មណ៍ ក៏បាន​ពោល​នូវ​ពាក្យ​នេះ នឹង​ព្រះ​មាន​ព្រះ​ភាគ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ សូម​ព្រះ​គោតម​ដ៏​ចម្រើន ជ្រាប​នូវ​ខ្ញុំ​ព្រះ​អង្គ​ថា ជា​ឧបាសក​ដល់​នូវ​ព្រះ​រតនត្រ័យ ជា​ទីពឹង​ស្មើ​ដោយ​ជីវិត តាំងពី​ថ្ងៃនេះ​ជាដើម​រៀងទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>