<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.21' lang='km'>
        <header>
            <ul>
                <li>សម្ពហុលវគ្គ ទី ៣</li>
            </ul>
            <h1>សម្ពហុលសូត្រ ទី ១</h1>
        </header>
        <p><a class='ref km' id='km៤៨២' href='#km៤៨២'>៤៨២</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់​នៅក្នុង ស្រុកសិលាវតី ក្នុងដែនសក្កៈ ។ សម័យនោះឯង ពួកភិក្ខុច្រើនរូប ជាអ្នកមិន​ប្រមាទ មានព្យាយាមដុតកម្ដៅកិលេស មានចិត្តបញ្ជូនទៅហើយ នៅក្នុងទីជិតនៃព្រះមាន​ព្រះភាគ ។</p>
        <p><a class='ref km' id='km៤៨៣' href='#km៤៨៣'>៤៨៣</a>គ្រានោះឯង មារមានចិត្តបាប និម្មិតភេទជាព្រាហ្មណ៍មានផ្នួងសក់ធំ ស្លៀកដណ្ដប់ស្បែកខ្លាទាំងក្រចក ជាមនុស្សចាស់គ្រាំគ្រា មានកាយកោងដូចបង្កង់ផ្ទះ ដកដង្ហើមចូលឮសូរឃរូកៗ កាន់ឈើច្រត់ដើមល្វា ចូលទៅរកពួកភិក្ខុ លុះចូលទៅដល់ និយាយនឹងពួកភិក្ខុនោះដូច្នេះថា លោកដ៏ចម្រើនទាំងឡាយ ជាអ្នកបួស នៅក្មេងកម្លោះ មានសក់ខ្មៅស្រិល ប្រកបដោយវ័យល្អគឺបឋមវ័យ មិនទាន់ដែលលេងកាមទាំង​ឡាយ​ទេ ចូរលោកដ៏ចម្រើនទាំងឡាយ បរិភោគកាមជារបស់មនុស្សសិន ចូរលោកទាំងឡាយ កុំលះបង់សន្ទិដ្ឋិកកាម ហើយស្ទុះទៅរកកាលិកកាមឡើយ ។ ពួកភិក្ខុតបវិញថា ម្នាលព្រាហ្មណ៍ ពួកយើងមិនមែនលះបង់សន្ទិដ្ឋិកកាម ស្ទុះទៅរកកាលិកកាម២)ទេ ម្នាលព្រាហ្មណ៍ ពួកយើងលះបង់កាលិកកាម ស្ទុះទៅរកសន្ទិដ្ឋិកលោកុត្តរធម៌ទេតើ ម្នាលព្រាហ្មណ៍ ព្រោះថាកាលិកកាមទាំងឡាយ ព្រះមានព្រះភាគទ្រង់ត្រាស់ថា មានទុក្ខច្រើន មានសេចក្ដីចង្អៀតចង្អល់ច្រើន ទោសក្នុងកាលិកកាមនុ៎ះមានច្រើនក្រៃលែង ធម៌នេះ ជា ធម៌ដែលត្រូវឃើញច្បាស់ខ្លួនឯង ជាធម៌ឲ្យផលមិនរង់ចាំកាល​ ជាធម៌គួរដល់​ឯហិបស្សវិធី ជាធម៌គួរបង្អោនចូលមកាទុកក្នុងខ្លួន ជាធម៌ដែលពួក វិញ្ញូជនគប្បីដឹបាន​ចំពោះ​​​ខ្លួនឯង ។ កាលពួកភិក្ខុ ពោលយ៉ាងនេះ មារមានចិត្តបាប ក៏ងក់ក្បាល លៀនអណ្តាត ធ្វើថ្លាស​ឲ្យមានផ្នត់ ៣ ជាន់ ហើយច្រត់ឈើច្រត់ដើរចៀសចេញទៅ ។</p>
        <p><a class='ref km' id='km៤៨៤' href='#km៤៨៤'>៤៨៤</a>ទើបភិក្ខុទាំងនោះ នាំគ្នាចូលគាល់ព្រះមានព្រះភាគ លុះចូលទៅដល់​ហើយ ក៏ថ្លាយបង្គំព្រះមានព្រះជោគ ទើបអង្គុយក្នុងទីសមគួរ ។ លុះពួកភិក្ខុនោះ អង្គុយ​ក្នុងទីដ៏សមគួរហើយ ក៏ក្រាបបង្គំទូលព្រះមានព្រះជោគ យ៉ាងនេះថា បព្រិតព្រះអង្គដ៏​ចម្រើន ពួកខ្ញុំព្រះអង្គជាអ្នកមិនប្រមាទ ព្យាយាមដុតកម្ដៅកិលេស មានចិត្តបញ្ជូនទៅ​កាន់ព្រះនិព្វាន ហើយនៅក្នុងទីជិត ព្រះអង្គឯណោះ បព្រិតព្រះអង្គដ៏ចម្រើន ស្រាប់តែ​មាន​​ព្រាហ្មណ៍ម្នាក់ មានផ្នួងសក់ធំ ស្លៀកដណ្តប់ស្បែកខ្លាទាំងក្រចក ជាមនុស្សចាស់​ជរា មានកាយកោងដូចបង្កង់ផ្ទះ ដកដង្ហើមឮឃរូកៗ កាន់ឈើច្រត់ដើមល្វា ចូលទៅរកពួកខ្ញុំព្រះអង្គ លុះចូលទៅដល់ហើយ បាននិយាយនឹងពួកខ្ញុំព្រះអង្គយ៉ាងនេះថា លោក​ទាំងឡាយដ៏ចម្រើន ជាអ្នកបួស នៅក្មេងកម្លោះ មានសក់ខ្មៅស្រិល ប្រកបដោយ​វ័យ​ល្អគឺបឋមវ័យ មិនទាន់ដែលលេងក្នុងកាមទាំងឡាយ ចូរលោកដ៏ចម្រើនទាំងឡាយ បរិភោគកាមជារបស់មនុស្សសិន ក៏លះបង់សន្ទិដ្ឋិកកាម ស្ទុះទៅរកកាលិកកាមឡើយ បព្រិតព្រះអង្គដ៏ចម្រើន កាលដែលព្រាហ្មណ៍នោះ ពោលយ៉ាងនេះ ពួកខ្ញុំព្រះអង្គ ក៏បាន​តប​​នឹងព្រាហ្ម​ណ៍នោះ ដូច្នេះថា ម្នាលព្រាហ្មណ៍ យើងមិនមែនលះបង់សន្ទិដ្ឋិកកាម ស្ទុះទៅរកកាលិកកាមទេ ម្នាលព្រាហ្មណ៍ ពួកយើងលះបង់កាលិកកាម ស្ទុះទៅរកសន្ទិដ្ឋិកលោកុត្តធម៌ទេតើ ម្នាលព្រាហ្មណ៍ ព្រោះថា កាលិកកាមទាំងឡាយ ព្រះមានព្រះ​ភាគទ្រង់ត្រាស់ថា មានទុក្ខច្រើន មានសេចក្តីចង្អៀតចង្អល់ច្រើន ទោសក្នុងកាលិកកាម​នុ៎ះមានច្រើនក្រៃលែង ធម៌នេះជាធម៌ដែលត្រូវឃើញច្បាស់ខ្លួនឯង ជាធម៌ឲ្យផលមិនរង​ចាំកាល ជាធម៌គួរដល់ឯហិបស្សវិធី ជាធម៌គួរបង្អោនមកទុកក្នុងខ្លួន ជាធម៌ដែលពួក​វិញ្ញូ​ជន​គប្បីដឹងបានចំពោះខ្លួនឯង បពិត្រព្រះអង្គដ៏ចម្រើន កាលបើយើងខ្ញុំព្រះអង្គពោល​យ៉ាងនេះ ព្រាហ្មណ៍នោះ ក៏ងក់ក្បាល លៀនអណ្ដាត ធ្វើថ្ងាសឲ្យមានផ្នត់ ៣ ជាន់ ហើយ​ច្រត់ឈើច្រត់ដើរចៀសចេញទៅ ។</p>
        <p><a class='ref km' id='km៤៨៥' href='#km៤៨៥'>៤៨៥</a>ព្រះអង្គទ្រង់ត្រាស់តបថា ម្នាលភិក្ខុទាំងឡាយ អ្នកនុ៎ះ មិនមែន ជាព្រាហ្មណ៍ទេ​ អ្នកនុ៎ះ ជាមារមានចិត្តបាប មកដើម្បីធ្វើបញ្ញាចក្ខុរបស់អ្នកទាំងឡាយឲ្យ​វិនាសទេតើ ។ លំដាប់នោះឯង ព្រះមានព្រះភាគ ទ្រង់ជ្រាបសេចក្ដីនុ៎ះហើយ ទើបត្រាស់​គាថានេះ​ ក្នុងវេលានោះ ថា </p>
        <p>សត្វណា បានឃើញសេចក្ដីទុក្ខ ដែលមានកាមណាជាហេតុសត្វនោះ នឹងបង្អោនចិត្តទៅរកកាមនោះ ដូចម្ដេចកើត (បើ)សត្វបានដឹងច្បាស់នូវ​ ឧបធិក្កិ​លេស ថាជាគ្រឿងចំពាក់ក្នុងលោកដូច្នេះហើយ គួរសិក្សាដើម្បីកម្ចាត់​បង់​នូវឧបធិក្កិលេសនោះចេញ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>