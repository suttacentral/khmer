<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.21' lang='km'>
        <header>
            <ul>
            </ul>
            <h1>សង្គរវ​សូត្រ ទី ១១</h1>
        </header>
        <p><a class='ref km' id='km១៩៨' href='#km១៩៨'>១៩៨</a>សាវត្ថី​និទាន។ សម័យ​នោះ​ឯង សង្គរវ​ព្រាហ្មណ៍ អាស្រ័យ​នៅ​ក្នុង​ក្រុង​សាវត្ថី មាន​សេចក្ដី​សម្គាល់​ថា ទឹក​ជា​របស់​បរិសុទ្ធ រមែង​ប្រាថ្នា​ការ​បរិសុទ្ធ​ដោយ​ទឹក ប្រកប​ការ​ព្យាយាម​ចុះ​ទឹក​រឿយៗ ក្នុង​វេលា​ល្ងាច​ព្រឹក។ គ្រា​នោះ​ឯង ព្រះ​អានន្ទ​មាន​អាយុ ស្លៀក​ស្បង់​ប្រដាប់​បាត្រ​ចីវរ ក្នុង​វេលា​ព្រឹក ហើយ​ចូល​ទៅ​បិណ្ឌបាត ក្នុង​ក្រុង​សាវត្ថី លុះ​ត្រាច់​ទៅ​បិណ្ឌបាត ក្នុង​ក្រុង​សាវត្ថី​រួច​ហើយ ត្រឡប់​មក​ពី​បិណ្ឌបាត​វិញ ក្នុង​វេលា​ក្រោយ​ភត្ត ទើប​ចូល​ទៅ​គាល់​ព្រះ​មាន​ព្រះ​ភាគ លុះ​ចូល​ទៅ​ដល់ ក៏​ថ្វាយ​បង្គំ​ព្រះ​មាន​ព្រះ​ភាគ ហើយ​អង្គុយ​ក្នុង​ទី​សមគួរ។</p>
        <p><a class='ref km' id='km១៩៩' href='#km១៩៩'>១៩៩</a>លុះ​ព្រះ​អានន្ទ មាន​អាយុ អង្គុយ​ក្នុង​ទី​សមគួរ​ហើយ បាន​ក្រាបទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះអង្គ​ដ៏​ចម្រើន សង្គរវ​-ព្រាហ្មណ៍ អាស្រ័យ​នៅ​ក្នុង​ក្រុង​សាវត្ថី​នេះ មាន​សេចក្ដី​សម្គាល់​ថា ទឹក​ជា​របស់​បរិសុទ្ធ តែង​ប្រាថ្នា​ការ​បរិសុទ្ធ​ដោយ​ទឹក ប្រកប​សេចក្ដី​ព្យាយាម​ចុះ​ទឹក​រឿយៗ ក្នុង​វេលា​ល្ងាច​ព្រឹក បពិត្រ​ព្រះអង្គ​ដ៏​ចម្រើន សូម​ព្រះ​មាន​ព្រះ​ភាគ អាស្រ័យ​សេចក្ដី​អនុគ្រោះ ស្ដេច​ចូល​ទៅ​កាន់​លំនៅ​របស់​សង្គរវ​ព្រាហ្មណ៍។ ព្រះ​មាន​ព្រះ​ភាគ ទ្រង់​ទទួល​ដោយ​ភាព​ស្ងៀម។ លំដាប់នោះ​ឯង ព្រះ​មាន​ព្រះ​ភាគ ទ្រង់​ស្បង់​ប្រដាប់​បាត្រ​ចីវរ​ក្នុង​វេលា​ព្រឹក ហើយ​ស្ដេច​ចូល​ទៅ​កាន់​លំនៅ របស់​សង្គរវ​ព្រាហ្មណ៍ លុះ​ចូល​ទៅ​ដល់​ហើយ ក៏​គង់​លើ​អាសនៈ ដែល​ព្រាហ្មណ៍​ក្រាល​ថ្វាយ។</p>
        <p><a class='ref km' id='km២០០' href='#km២០០'>២០០</a>លំដាប់នោះ​ឯង សង្គរវ​ព្រាហ្មណ៍ ចូល​ទៅ​គាល់​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ធ្វើ​សេចក្ដី​រីករាយ ជាមួយ​នឹង​ព្រះ​មាន​ព្រះ​ភាគ លុះ​បញ្ចប់​ពាក្យ​ដែល​គួរ​រីករាយ និង​ពាក្យ​ដែល​គួរ​រឭក​ហើយ ក៏​អង្គុយ​ក្នុង​ទី​សមគួរ។ លុះ​សង្គរវ​ព្រាហ្មណ៍ អង្គុយ​ក្នុង​ទី​សមគួរ​ហើយ ទើប​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ថា ម្នាល​ព្រាហ្មណ៍ បាន​ឮ​ថា អ្នក​មាន​សេចក្ដី​សម្គាល់​ថា ទឹក​ជា​របស់​បរិសុទ្ធ តែង​ប្រាថ្នា​ការ​បរិសុទ្ធ​ដោយ​ទឹក ប្រកប​សេចក្ដី​ព្យាយាម​ចុះ​ទឹក រឿយៗ ក្នុង​វេលា​ល្ងាច​ព្រឹក​មែន​ឬ។ បពិត្រ​ព្រះ​គោតម​ដ៏​ចម្រើន មែនហើយ។ ម្នាល​ព្រាហ្មណ៍ ចុះ​អ្នកឯង​យល់ឃើញ​អំណាច​ប្រយោជន៍​ដូចម្ដេច បានជា​សម្គាល់​ថា ទឹក​ជា​របស់​បរិសុទ្ធ ប្រាថ្នា​ការ​បរិសុទ្ធ​ដោយ​ទឹក ប្រកប​​សេចក្ដី​ព្យាយាម​ចុះ​ទឹក រឿយៗ ក្នុង​វេលា​ល្ងាច​ព្រឹក។ បពិត្រ​ព្រះ​គោតម​ដ៏​ចម្រើន ក្នុង​ទីនេះ បាបកម្ម​ណា ដែល​ខ្ញុំ​ព្រះអង្គ​បាន​ធ្វើ​ហើយ ក្នុង​វេលា​ថ្ងៃ ខ្ញុំព្រះអង្គ បន្សាត់​បង់​នូវ​បាបកម្ម​នោះ ដោយ​ការ​ងូត​ទឹក​ក្នុង​វេលា​ល្ងាច បាបកម្ម​ណា ដែល​ខ្ញុំព្រះអង្គ​បាន​ធ្វើ​ហើយ ក្នុង​វេលា​យប់ ខ្ញុំព្រះអង្គ ក៏​បន្សាត់​បង់​នូវ​បាបកម្ម​នោះ ដោយ​ការ​ងូត​ទឹក ក្នុង​វេលា​ព្រឹក បពិត្រ​ព្រះ​គោតម​ដ៏​ចម្រើន ខ្ញុំ​ព្រះអង្គ​ឃើញ​ច្បាស់ នូវ​អំណាច​ប្រយោជន៍​នេះ​ឯង បានជា​សម្គាល់​ថា ទឹក​ជា​របស់​បរិសុទ្ធ ប្រាថ្នា​ការ​បរិសុទ្ធ​ដោយ​ទឹក ប្រកប​សេចក្ដី​ព្យាយាម​ចុះ​ទឹក រឿយៗ ក្នុង​វេលា​ល្ងាច​ព្រឹក។</p>
        <p><a class='ref km' id='km២០១' href='#km២០១'>២០១</a>ព្រះ​មាន​ព្រះ​ភាគ​ត្រាស់​ថា ម្នាល​ព្រាហ្មណ៍ ពួក​បុគ្គល​អ្នក​ដល់​នូវ​វេទ បាន​ងូត​ទឹក​ក្នុង​អន្លង់​ទឹក​ណា មិន​បាន​ទទឹក​ខ្លួន​សោះ ហើយ​ស្រាប់តែ​ឆ្លង​ដល់​ត្រើយម្ខាង អន្លង់​ទឹក​នោះ ក៏​គឺ​ធម៌ មាន​សីល​ជា​កំពង់ មិន​ល្អក់ ដែល​សប្បុរស​ទាំងឡាយ សរសើរ​ថា​ជា​របស់​សប្បុរស​ទាំងឡាយ។</p>
        <p><a class='ref km' id='km២០២' href='#km២០២'>២០២</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ សង្គរវ​-ព្រាហ្មណ៍ ក៏​ក្រាប​បង្គំ​ទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ សូម​ព្រះ​គោតម​ដ៏​ចម្រើន ជ្រាប​នូវ​ខ្ញុំ​ព្រះអង្គ​ថា​ជា​ឧបាសក ដល់​នូវ​ព្រះ​រតនត្រ័យ​ជា​ទីពឹង​ស្មើ​ដោយ​ជីវិត តាំងពី​ថ្ងៃនេះ​តទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>