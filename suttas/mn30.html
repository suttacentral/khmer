<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn30' lang='km'>
        <header>
            <ul>
            </ul>
            <h1>ចូឡសារោបមសូត្រ ទី ១០</h1>
        </header>
        <p><a class='ref km' id='km91' href='#km91'>៩១</a>ខ្ញុំបានស្តាប់មកយ៉ាងនេះ ។ សម័យមួយព្រះមានព្រះភាគ ទ្រង់ គង់នៅក្នុងវត្តជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។ គ្រានោះឯង ព្រាហ្មណ៍ឈ្មោះបិង្គលកោច្ជៈ ចូលទៅគាល់ព្រះមានព្រះភាគ លុះចូល ទៅដល់ហើយ ក៏រីករាយជាមួយនឹងព្រះមានព្រះភាគ ហើយបញ្ចប់ ពាក្យដែលគួរឲ្យកើតសេចក្តីរីករាយគួរជាទីរំលឹកហើយទើបអង្គុយក្នុងទីដ៏សមគួរ ។ លុះព្រាហ្មណ៍ឈ្មោះបិង្គលកោច្ជៈអង្គុយក្នុងទីដ៏សមគួរហើយ បាន​ពោល ពាក្យនេះនឹង ព្រះមានព្រះភាគថា បពិត្រព្រះគោតមដ៏ចម្រើន​សមណ ព្រាហ្មណ៍ទាំងឡាយណា មានពួកមាន គណៈជាអាចារ្យ​នៃ​គណៈ​មាន កេរ្តិ៍ឈ្មោះយសស័ក្តិ ធ្វើលទ្ធិដូចជាកំពង់ជនច្រើននាក់សម្មត ថាជា​មនុស្ស ត្រឹមត្រូវ គឺបូរណកស្សប ១ មក្ខលិគោសាល ១ អជិតកេសកម្ពល ១ បកុធកច្ចាយនៈ ១ សញ្ជយវេលដ្ធបុត្ត ១ និគន្ថនាដបុត្ត ១ សមណព្រាហ្មណ៍ ទាំង​អស់នោះបានត្រាស់ដឹងដូច ពាក្យបេ្តជ្ញារបស់ខ្លួន ឬមិនបាន​ត្រាស់ដឹ​ង​ទាំងអស់គ្នាទេ ឬថាត្រាស់ដឹងខ្លះមិនបានត្រាស់ដឹងខ្លះ ។ ព្រះអង្គត្រាស់​ថា ម្នាលព្រាហ្មណ៍ កុំនិយាយឡើយពាក្យថា សមណព្រាហ្មណ៍ទាំងអស់ នោះ​បានត្រាស់ដឹង ដូចពាក្យប្តេជ្ញារបស់ខ្លួន ឬមិនបានត្រាស់ដឹង​ទាំង​អស់​គ្នាទេ ឬថាត្រាស់ដឹងខ្លះ មិនបានត្រាស់ដឹងខ្លះ ដូច្នេះនេះចូរលើកទុក​សិន​ចុះ ម្នាលព្រាហ្មណ៍តថាគតនឹងសម្តែង ធម៌ដល់អ្នកវិញ ចូរអ្នកប្រុងស្តាប់​ធម៌​នោះ ចូរធ្វើទុកក្នុងចិត្តឲ្យល្អចុះតថាគតនឹងសម្តែង ។ បិង្គលកោច្ជ​ព្រាហ្មណ៍​ទទួលព្រះពុទ្ធដីការបស់ព្រះមានព្រះភាគថា ព្រះករុណា ព្រះសមណៈ ​ដ៏ចម្រើន ។</p>
        <p><a class='ref km' id='km92' href='#km92'>៩២</a>ព្រះមានព្រះភាគបានត្រាស់ព្រះពុទ្ធដីកានេះថា ម្នាលព្រាហ្មណ៍ ប្រៀបដូចបុរស អ្នកត្រូវការដោយខ្លឹមឈើ ស្វែងរកខ្លឹមឈើត្រាច់ ទៅស្វែង រកខ្លឹមឈើ កាលបើឈើធំមានខ្លឹមឋិតនៅ (ចំពោះមុខ) រំលងខ្លឹម ស្រាយ សំបក ក្រមរ ហើយកាត់យកតែមែកនឹងស្លឹកមក សំគាល់ថាខ្លឹម ហើយ​ចៀស​ចេញទៅ ។ បុរសមានចក្ខុបានឃើញបុរសនោះហើយនិយាយ យ៉ាង​នេះថា បុរសដ៏ចម្រើននេះ មិនស្គាល់ខ្លឹម ស្រាយ សំបក ក្រមរ មែក​នឹង​ស្លឹក​ទេ​តើ ហេតុនោះបានជាបុរសដ៏ចម្រើន​ នេះថាអ្នកត្រូវការ​ដោយ​ខ្លឹម​ឈើ ស្វែង​រ​កខ្លឹមឈើត្រាច់ទៅស្វែងរក ខ្លឹមឈើ កាលបើឈើធំមានឋិតនៅ (ចំពោះមុខ) ក៏រំលងខ្លឹម ស្រាយ សំបក ក្រមរ ហើយ កាត់យកតែមែក​នឹង​ស្លឹក​មក សំគាល់ថាខ្លឹមហើយចៀសចេញទៅ ការងារណា ដែលបុរស នោះ​ត្រូវ​ធ្វើដោយខ្លឹមឈើ ការងារនោះក៏នឹងមិនសម្រេច​ប្រយោជន៍ដល់​បុរស​នោះ​ឡើយ ។ ម្នាលព្រាហ្មណ៍ ដូចជាបុរសអ្នកត្រូវការដោយខ្លឹមឈើ ស្វែង​រកខ្លឹមឈើត្រាច់ទីស្វែងរកខ្លឹមឈើ កាលបើឈើធំមានខ្លឹមឋិតនៅ (ចំពោះ​មុខ) ក៏រំលងខ្លឹម ស្រាយ សំបក ហើយកេះយក តែក្រមរមក សំគាល់ថាខ្លឹម ហើយចៀសចេញទៅ ។ បុរសមានចក្ខុបានឃើញបុរសនោះ ហើយនិយាយ​យ៉ាងនេះថា ឱបុរសដ៏ចម្រើននេះមិនស្គាល់ខ្លឹម ស្រាយ សំបក ក្រមរមក​នឹងស្លឹក តែតើ ហេតុនោះបានជាបុរសដល់ចម្រើននេះ ជាអ្នកត្រូវការដោយ​ខ្លឹ​ម​ឈើ ស្វែងរកខ្លឹមឈើ កាលបើឈើធំមានខ្លឹមឋិតនៅ (ចំពោះមុខ) ក៏រំលង​​ខ្លឹម ស្រាយ សំបក ហើយកេះយកតែ កម្ររមក សំគាល់ថាខ្លឹម ហើយ​​ចៀសចេញទៅការងារណា ដែលបុរសនោះត្រូវធ្វើដោយ​ខ្លឹមឈើ ការងារ​នោះក៏នឹងមិនសម្រេចប្រយោជន៍ដល់បុរសនោះឡើយ ។ ម្នាល​ព្រាហ្មណ៍ ឬក៏ដូចជាបុរសអ្នកត្រូវការដោយខ្លឹមឈើ ស្វែងរកខ្លឹមឈើ ត្រាច់​ទៅស្វែងរកខ្លឹមឈើ កាលបើឈើធំមានខ្លឹមឋិតនៅ (ចំពោះមុខ) ក៏រំលងខ្លឹម ស្រាយហើយស្ទោះយកតែសំបក​មក សំគាល់ថាខ្លឹម ហើយចៀសចេញទៅ ។ បុរសមានចក្ខុបានឃើញបុរសនោះហើយ និយាយយ៉ាងនេះថា ឪបុរស​​​ដ៏ច​ម្រើន​នេះ មិនស្គាល់ខ្លឹម ស្រាយ សំបក ក្រមរ មែកនឹងស្លឹកទេ​តើហេតុ​នោះ​បាន​ជាបុរសដ៏ចម្រើននេះ ជាអ្នកត្រូវការដោយខ្លឹមឈើ ស្វែង​រកខ្លឹមឈើ ត្រាច់ទៅស្វែងរកខ្លឹមឈើ កាលបើឈើធំមានខ្លឹមឋិតនៅ (ចំពោះមុខ) ក៏រំលងខ្លឹម ស្រាយ ហើយស្ទោះយកតែសំបកមក សំគាល់​ថា​ខ្លឹម ហើយចៀសចេញទៅ ការងារណា ដែលបុរសនោះត្រូវធ្វើដោយ​ខ្លឹម​ឈើ ការងារនោះ ក៏នឹងមិនសម្រេចប្រយោជន៍ដល់បុរស​នោះឡើយ ។ ម្នាល​ព្រាហ្មណ៍ ពុំនោះសោត ដូចបុរសអ្នកត្រូវការដោយខ្លឹមឈើស្វែករក​ខ្លឹម​ឈើត្រាច់ទៅស្វែងរកខ្លឹមឈើ កាលបើឈើធំមានខ្លឹមឋិតនៅ (ចំពោះមុខ) ក៏រំលងខ្លឹម ហើយចាំងយកតែស្រាយមក សំគាល់ថាខ្លឹម ហើយចៀស​ចេញទៅ ។ បុរសមានចក្ខុបាន​ឃើញបុរសនោះហើយនិយាយយ៉ាងនេះថា ឱបុរសដ៏ចម្រើននេះ មិនស្គាល់ខ្លឹម ស្រាយ សំបក ក្រមរ មែកនឹងស្លឹកទេតើ ហេតុនោះបានជាបុរសដ៏ចម្រើននេះ ជាអ្នកត្រូវការដោយខ្លឹមឈើ ស្វែងរក​ខ្លឹម​ឈើ ត្រាច់ទៅស្វែងរកខ្លឹមឈើ កាលបើឈើធំមានខ្លឹមឋិតនៅ (ចំពោះមុខ) ក៏​រំលងខ្លឹម ហើយចាំងយកតែស្រាយមក សំគាល់ថាខ្លឹម ហើយ​ចៀសចេញទៅ ការងារណា​ដែលបុរសនោះត្រូវធ្វើដោយខ្លឹមឈើ ការងារ​នោះ​ក៏នឹងមិនសម្រេចប្រយោជន៍ដល់បុរស​នោះឡើយ ។ ម្នាល​ព្រាហ្មណ៍ ពុំនោះសោត ដូចបុរសអ្នកត្រូវការដោយខ្លឹមឈើ ស្វែងរកខ្លឹម​ឈើ ត្រាច់​ទៅ​ស្វែងរកខ្លឹមឈើកាលបើឈើធំមានខ្លឹមឋិតនៅ (ចំពោះមុខ) ក៏ចាំង​យកតែ​ខ្លឹមមក ស្គាល់ថាខ្លឹមពិតហើយចៀសចេញទៅ ។ បុរសមានចក្ខុបាន​ឃើញ​បុរសនោះហើយ​និយាយយ៉ាងនេះថា ឪបុរសដ៏ចម្រើននេះស្គាល់ខ្លឹម ស្រាយ សំបក ក្រមរ មែកនឹងស្លឹកមែន ហេតុនោះបានជាបុរសដ៏ចម្រើននេះ ជាអ្នក​ត្រូវការដោយខ្លឹមឈើ ស្វែងរកខ្លឹមឈើ ត្រាច់ទៅ​ស្វែងរកខ្លឹមឈើ កាលបើ​ឈើ​ធំមានខ្លឹមឋិតនៅ (ចំពោះមុខ) ក៏ចាំងយកតែខ្លឹមមក ស្គាល់​ច្បាស់ថាខ្លឹម ហើយចៀសចេញទៅ ការងារណាដែល​បុរសនោះ ត្រូវធ្វើ​ដោយ​​ខ្លឹមឈើ ការងារនោះក៏សម្រេចប្រយោជន៍ដល់បុរសនោះ ។</p>
        <p><a class='ref km' id='km93' href='#km93'>៩៣</a>ម្នាលព្រាហ្មណ៍ សេចក្តីដែលពោលមកហើយនេះ ក៏ដូចគ្នានឹង កុលបុត្រពួកខ្លះ ក្នុងសាសនានេះ ចេញចាកផ្ទះ ចូលកាន់ផ្នួសដោយសទ្ធា ដោយគិតថា អាត្មាអញជាអ្នក​មានជាតិ ជរា មរណៈសេចក្តីសោក សេចក្តី ខ្សឹកខ្សួល សេចក្តីទុក្ខ ទោមនស្ស សេចក្តី​ចង្អៀតចង្អល់ចិត្តគ្របសង្កត់ហើយ ឈ្មោះថាមានទុក្ខគ្របសង្កត់ហើយមានទុក្ខរួបរឹត​ហើយ ធ្វើម្តេចហ្ន៎ នឹងធ្វើ នូវទីបំផុតនៃកងទុក្ខទាំងអស់នេះឲ្យប្រាកដបាន ។ កុលបុត្រនោះ លុះ​បួសរួចយ៉ាងនេះហើយ ក៏ញុំាងលាភសក្ការៈនឹងសេចក្តី សរសើរឲ្យកើត ឡើង ។ កុលបុត្រនោះមានសេចក្តីពេញចិត្ត មានតម្រិះ​បរិបូណ៌​ដោយ​លាភ​សក្ការៈនឹងសេចក្តី​សរសើរនោះ ។ កុលបុត្រនោះរមែង​លើកតំកើងខ្លួ​ន​ឯង បន្តុះបង្អាប់អ្នកដទៃ ព្រោះលាភ​សក្ការៈនឹងសេចក្តីសរសើរនោះថា អាត្មា​អញជាអ្នកមានលាភសក្ការៈ នឹងសេចក្តីសរសើរ ចំណែកភិក្ខុ​ទាំង​ឡាយ​ដទៃៗ នេះ ជាអ្នកមិនមានកេរ្តិ៍ឈ្មោះយសស័ក្តិទេ ។ ធម៌ទាំងឡាយដទៃ​ណា ដែលជាធម៌ដ៏លើសលុបនឹងថ្លៃថ្លា ជាងលាភសក្ការៈ នឹងសេចក្តី​សរសើរ កុលបុត្រនោះ​មិនបានញុំាងឆន្ទៈ ឲ្យកើតឡើង មិនព្យាយាមដើម្បី​ធ្វើឲ្យជាក់​ច្បាស់នូវធម៌ទាំងនោះផង ជាអ្នកមានការប្រព្រឹត្តិរួញរា ប្រព្រឹត្តិ​ធូរថយផង ម្នាលព្រាហ្មណ៍ ដូចបុរសអ្នកត្រូវការ​ដោយខ្លឹមឈើ ស្វែងរកខ្លឹម​ឈើ ត្រាច់​ទៅស្វែងរកខ្លឹមឈើនោះ កាលបើឈើធំមានខ្លឹមឋិត​នៅ (ចំពោះមុខ) ក៏រំលង​ខ្លឹម ស្រាយ សំបក ក្រមរ ហើយកាត់យក​តែមែកនឹង​ស្លឹក​មក​សំគាល់ថាខ្លឹម ហើយ​ចៀសចេញទៅ ការងារណា​ដែលបុរស​នោះ​ ត្រូវ​ធ្វើ​​ដោយ​ខ្លឹម​ឈើ ការងារនោះ ក៏នឹងមិនសម្រេចប្រយោជន៍ ដល់​បុរសនោះឡើយ ។ ម្នាល​ព្រាហ្ម​ណ៍ ​​​​តថាគត​ពោលនូវ​បុគ្គល​នេះថាដូច​ជា​បុរស​នោះ​ដែរ ។</p>
        <p><a class='ref km' id='km94' href='#km94'>៩៤</a>ម្នាលព្រាហ្មណ៍ មួយទៀតបុគ្គលពួកខ្លះក្នុងសាសនានេះ ចេញ ចាកផ្ទះចូល​កាន់ផ្នួសដោយសទ្ធា ដោយគិតថា អាត្មាអញមានជាតិ ជរា មរណៈ សេចក្តីសោក សេចក្តី​ខ្សឹកខ្សួល សេចក្តីទុក្ខ ទោមន្សសេចក្តី​ចង្អៀត​ចង្អល់ចិត្តគ្របសង្កត់ហើយ ឈ្មោះថាជាអ្នក​មានទុក្ខគ្របសង្កត់ហើយ មាន​ទុក្ខរួបរឹតហើយ ធ្វើម្តេចហ្ន៎ នឹងធ្វើនូវទីបំផុតនៃកងទុក្ខទាំង​អស់នេះឲ្យ ​ប្រាក​ដ​​បាន ។ បុគ្គលនោះលុះបួសរួចយ៉ាងនេះហើយ រមែងញុំាងលាភ​សក្ការៈនឹង​សេចក្តីសរសើរឲ្យកើតឡើង ។ បុគ្គលនោះមិន​មានសេចក្តី​ពេញ​ចិត្ត មិនមានតម្រិះបរិបូណ៌ ដោយលាភសក្ការៈនឹងសេចក្តីសរសើរនោះ ។ បុគ្គលនោះមិនលើកតម្កើងខ្លួនឯង មិនបន្តុះ​បង្អាប់អ្នកដទៃ ព្រោះលាភ​សក្ការៈនឹងសេចក្តីសរសើរនោះ ។ ធម៌ទាំងឡាយដទៃណា ជាធម៌​ដ៏លើស​លុបនឹងថ្លៃថ្លាជាងលាភសក្ការៈនឹងសេចក្តីសរសើរ បុគ្គលនោះរមែងញុំាង​ឆន្ទៈឲ្យ​កើតឡើង រមែងព្យាយាមដើម្បីធ្វើឲ្យជាក់ច្បាស់នូវធម៌ទាំងនោះផង ជាអ្នកមានការប្រព្រឹត្ត​មិនរួញរាប្រព្រឹត្តិមិនធូរថយផង ។ បុគ្គលនោះរមែង​បាន​នូវ​សីលសម្បទា ។ បុគ្គលនោះមាន​សេចក្តីពេញចិត្ត មានតម្រិះបរិបូណ៌​ដោយសីលសម្បទានោះ ។ បុរសនោះរមែងលើកតម្កើង​ខ្លួនឯង បន្តុះបង្អាប់​អ្នក​ដទៃ ព្រោះសីលសម្បទានោះថា អាត្មាអញជាអ្នកមានសីល មានធម៌​ល្អ ចំណែកភិក្ខុទាំងឡាយដទៃៗ នេះ ជាអ្នកទ្រុស្តសីល មានធម៌អាក្រក់ ។ ធម៌​ទាំង​ឡាយដទៃ​ណា ជាធម៌ដ៏លើសលុបនឹងថ្លៃថ្លាជាងសីលសម្បទា បុគ្គល​នោះ​មិនញុំាងឆន្ទៈឲ្យកើត មិនព្យាយាមដើម្បីធ្វើឲ្យ​ជាក់ច្បាស់នូវធម៌ទាំង​នោះ​ផង ជាអ្នកមានការប្រព្រឹត្តិរួញរា ប្រព្រឹត្ត​ធូរថយផង ។ ម្នាលព្រាហ្មណ៍ ដូចជាបុរសអ្នកត្រូវការដោយខ្លឹមឈើ ស្វែងរកខ្លឹមឈើត្រាច់​ទៅស្វែងរ​ក​ខ្លឹមឈើនោះ កាលបើឈើធំមានខ្លឹមឋិតនៅ (ចំពោះមុខ) ក៏រំលងខ្លឹម ស្រាយ សំបក ហើយកេះយកតែក្រមរមក សំគាល់ថាខ្លឹម ហើយចៀសចេញទៅ ការងារណាដែល​បុរសនោះត្រូវធ្វើដោយខ្លឹមឈើ ការងារនោះ ក៏នឹង​មិន​សម្រេចប្រយោជន៍ ដល់បុរសនោះ​ឡើយ ។ ម្នាលព្រាហ្មណ៍ តថាគតពោល​នូវបុគ្គលនេះថាដូចជាបុរសនោះដែរ ។</p>
        <p><a class='ref km' id='km95' href='#km95'>៩៥</a>ម្នាលព្រាហ្មណ៍ មួយទៀតបុគ្គលពួកខ្លះ ក្នុសាសនានេះ ។បេ។ គប្បីធ្វើនូវទី​បំផុតឲ្យប្រាកដបាន ។ បុគ្គលនោះលុះបួសរួចយ៉ាងនេះហើយ ក៏ញុំាងលាភសក្ការៈនឹងសេច​ក្តីសរសើរឲ្យកើតឡើង ។ បុគ្គលនោះ មិនមាន សេចក្តីពេញចិត្ត មិនមានតម្រិះបរិបូណ៌ដោយ​លាភសក្ការៈ នឹងសេចក្តី សរសើរនោះ ។ បុគ្គលនោះមិនលើកតម្កើងខ្លួនឯង មិនបន្តុះបង្អាប់​អ្នកដទៃ ព្រោះលាភសក្ការៈនឹងសេចក្តីសរសើរនោះឡើយ ។ ធម៌ទាំងឡាយដទៃណា ជាធម៌​ដ៏លើសលុបនឹងថ្លៃថ្លា ជាងលាភសក្ការៈនឹងសេចក្តីសរសើរ បុគ្គល នោះរមែងញុំាងឆន្ទៈឲ្យ​កើត ព្យាយាមដើម្បីធ្វើឲ្យជាក់​ច្បាស់នូវធម៌ទាំង​នោះ​ផង ជាអ្នកមានការប្រព្រឹត្តមិនរួញរា ប្រព្រឹត្តមិនធូរថយផង ។ បុគ្គល​នោះ​រមែងបាននូវសីលសម្បទា ។ បុគ្គលនោះមានសេចក្តី​ពេញចិត្ត​ដោយ​សីល​សម្បទានោះ តែមិនមានតម្រិះបរិបូណ៌ទេ ។ បុគ្គលនោះមិនលើក​តម្កើង​​ខ្លួនឯង មិនបន្តុះបង្អាប់អ្នកដទៃព្រោះសីលសម្បទានោះ ។ ធម៌ទាំង​ឡាយ​ដទៃណាជាធម៌ដ៏​លើសលុប នឹងថ្លៃថ្លាជាងសីលសម្បទា បុគ្គលនោះ​រមែង​ញុំាងឆន្ទះឲ្យកើត ព្យាយាមដើម្បី​ឲ្យជាក់ច្បាស់នូវធម៌ទាំងនោះផង ជាអ្នក​មាន​ការប្រព្រឹត្តិមិនរួញរាប្រព្រឹត្តិធូរថយផង ។ បុរសនោះរ​មែ​ង​បាន​នូវ​សមាធិសម្បទា ។ បុគ្គលនោះមានសេចក្តីពេញចិត្ត មានតម្រិះ​បរិបូណ៌​ដោយ​សមាធិសម្បទានោះ ។ បុគ្គលនោះ រមែងលើកតំកើងខ្លួនឯង បន្តុះ​បង្អាប់​អ្នក​ដទៃព្រោះសមាធិកសម្បទានោះថា អាត្មាអញជាអ្នកមាន​ចិត្តខ្ជាប់​ខ្ជួន មានចិត្តប្រព្រឹត្តទៅ​ក្នុងអារម្មណ៍តែមួយ ឯភិក្ខុទាំងឡាយដទៃៗ មិន​មាន​ចិត្តខ្ជាប់ខ្ជួន មានចិត្តវិលផ្សេងៗ ។ ធម៌ទាំងឡាយដទៃណា​ជាធម៌​ដ៏លើស​លុប​នឹងថ្លៃថ្លាជាងសមាធិសម្បទា ។ បុគ្គលនោះមិន​ញុំាងឆន្ទះឲ្យ​កើត​មិន​ព្យាយាមដើម្បីធ្វើឲ្យជាកច្បាស់ នូវធម៌ទាំងនោះផង ជាអ្នកមានការ ប្រព្រឹត្តិ​ធូរថយផង ។ ម្នាលព្រាហ្មណ៍ ដូចបុរសអ្នកត្រូវការដោយខ្លឹមឈើ ស្វែងរក​ខ្លឹមឈើ ត្រាច់ទៅស្វែងរកខ្លឹមឈើនោះ កាល​បើឈើធំមានខ្លឹមឋិត​នៅ (ចំពោះ​មុខ) ក៏រំលងខ្លឹមស្រាយ ហើយស្ទោះយកតែសំបកមក សំគាល់​ថាខ្លឹម ហើយចៀសចេញទៅ ការងារណា ដែលបុរសនោះ​ត្រូវធ្វើដោយខ្លឹម​ឈើ ការងារនោះនឹងមិនសម្រេច ប្រយោជន៍ដល់បុរសនោះ​ឡើយ ។ ម្នាល​ព្រាហ្មណ៍ តថាគតពោលនូវបុគ្គលនេះថា ដូចជាបុរសនោះដែរ ។</p>
        <p><a class='ref km' id='km96' href='#km96'>៩៦</a>ម្នាលព្រាហ្មណ៍ មួយទៀតបុគ្គលពួកខ្លះ ក្នុងសាសនា​នេះចេញ​ចាកផ្ទះចូល​កាន់ផ្នួសដោយសទ្ធា គិតថា អាត្មាអញមានជាតិ ជរា មរណៈ​គ្របសង្កត់ហើយ ។បេ។ នឹងធ្វើនូវទីបំផុតឲ្យប្រាកដបាន​ ។ បុគ្គលនោះ​លុះ​បួសរួច​យ៉ាងនេះហើយ ក៏ញុំាំងលាភ​សក្ការៈ នឹងសេចក្តី​សរសើរឲ្យកើត​ឡើង ។ បុគ្គលនោះមិនមានសេចក្តីពេញចិត្ត មិនមាន​តម្រិះបរិបូណ៌ដោយ​លាភ​សក្ការៈនឹងសេចក្តីសរសើរនោះ ។ បុគ្គលនោះមិនលើកតម្កើងខ្លួន​ឯង មិនបន្តុះបង្អាប់អ្នកដទៃ ព្រោះលាភសក្ការៈនឹងសេចក្តីសរសើរនោះ ។ ធម៌​ទាំង​ឡាយ​ដទៃណា ជាធម៌ដ៏លើសលុប​ នឹងថ្លៃថ្លាជាង​លាភសក្ការៈ​នឹង​សេចក្តីសរសើរ បុគ្គលនោះ​រមែងញុំាងឆន្ទះឲ្យកើត ព្យាយាមដើម្បីធ្វើឲ្យ​ជាក់​ច្បាស់នូវធម៌ទាំងនោះផង ជាអ្នកមានការ​ប្រព្រឹត្តិមិនរួញរា ប្រព្រឹត្តិ​មិនធូរថយផង ។ បុគ្គលនោះរមែងបាននូវសីលសម្បទា ។ បុគ្គល​នោះមាន​សេចក្តីពេញចិត្ត ដោយសីលសម្បទានោះ តែមិនមានតម្រិះបរិបូណ៌ទេ ។ បុគ្គលនោះ​មិនលើកតំកើងខ្លួនឯង មិនបន្តុះបង្អាប់អ្នកដទៃ​ព្រោះសីល​សម្បទា​នោះ ។ ធម៌ទាំងឡាយដទៃ​ណា ជាធម៌ដ៏លើសលុបនឹង​ថ្លៃថ្លាជាង​សីល​សម្បទា បុគ្គលនោះរមែងញុំាងឆន្ទៈឲ្យកើត ព្យាយាមដើម្បីធ្វើឲ្យ​ជាក់​ច្បាស់​នូវធម៌ទាំងនោះផង ជាអ្នកមានការប្រព្រឹត្តិមិនរួញរា ប្រព្រឹត្តិ​មិន​ធូរថយផង ។ បុគ្គលនោះរមែងបាននូវសមាធិសម្បទា ។ បុគ្គលនោះមាន​សេចក្តីពេញចិត្ត ដោយសមាធិសម្បទានោះ តែមិនមែនតម្រិះបរិបូណ៌ទេ ។ បុគ្គលនោះមិនលើកតំកើងខ្លួនឯង មិនបន្តុះបង្អាប់អ្នកដទៃ ព្រោះ​សមាធិ​-សម្ប​នោះ ។ ធម៌ទាំងឡាយដទៃណាជាធម៌ ដ៏លើស​លុបនឹងថ្លៃថ្លា​ជាង​សមាធិសម្បទា បុគ្គលនោះរមែងញុំាងឆន្ទៈឲ្យកើតព្យាយាមដើម្បីធ្វើឲ្យ​ជាក់​ច្បាស់​នូវធម៌ទាំងនោះផង ជាអ្នកមានការប្រព្រឹត្តិមិនរួញរា ប្រព្រឹត្តិមិន​ធូរ​ថយផង ។ បុគ្គលនោះរមែងបាននូវញាណទស្សនៈ ។ បុគ្គលនោះមាន​សេចក្តី​ពេញចិត្ត មានតម្រិះ​បរិបូណ៌ដោយញាណទស្សនៈនោះ ។ បុគ្គល​នោះ​រមែងលើកតម្កើងខ្លួនឯង បន្តុះបង្អាប់អ្នក​ដទៃ ព្រោះញាណទស្សនៈ​នោះថា អាត្មាអាញជាអ្នកបានដឹង បានឃើញ (រូបល្អិត) ចំណែក​ភិក្ខុទាំង​ឡាយដទៃៗ នេះជាអ្នកមិនដឹង មិនឃើញ (រូបល្អិត) ។ ធម៌ទាំងឡាយ​ដទៃណាជាធម៌ដ៏ លើសលុបនឹងថ្លៃថ្លាជាង​ញាណទស្សនៈបុគ្គលនោះ​មិន​ញុំាងឆន្ទៈ​ឲ្យកើត មិនព្យាយាមដើម្បី ឲ្យជាក់ច្បាស់ នូវធម៌ទាំងនោះផង ជាអ្នកមានការប្រព្រឹត្តិរួញរាប្រព្រឹត្តិធូរថយផង ។ ម្នាលព្រាហ្មណ៍ ដូចបុរស​អ្នក​​ត្រូវ​ការដោយខ្លឹមឈើ ស្វែងរកខ្លឹមឈើ ត្រាច់ទៅស្វែងរកខ្លឹមឈើ នោះ កាលបើឈើធំមានខ្លឹមឋិតនៅ (ចំពោះមុខ) ក៏រំលងខ្លឹម ហើយចាំងយក​តែស្រាយមក សំគាល់ថាខ្លឹម ហើយចៀសចេញទៅ ការងារណាដែលបុរស​នោះត្រូវធ្វើដោយខ្លឹមឈើការងារនោះ ក៏នឹងមិនសម្រេចប្រយោជន៍​ដល់​បុរស​​នោះឡើយ ។ ម្នាលព្រាហ្មណ៍ តថាគតពោលនូវបុគ្គលនេះថាដូចជា​បុរសនោះដែរ ។</p>
        <p><a class='ref km' id='km97' href='#km97'>៩៧</a>ម្នាលព្រាហ្មណ៍ មួយទៀត បុគ្គលពួកខ្លះក្នុងសាសនានេះ ចេញចាកផ្ទះចូលកាន់ផ្នួសដោយសទ្ធា គិតថាអាត្មាអញមានជាតិ ជរា មរណៈ សេចក្តីសោក សេចក្តីខ្សឹកខ្សួល សេចក្តីទុក្ខ ទោមនស្ស សេចក្តី​ចង្អៀតចង្អល់ចិត្ត គ្របសង្កត់ហើយ ឈ្មោះថាមានទុក្ខគ្រប​សង្កត់ហើយ មានទុក្ខរួបរឹតហើយ ធ្វើម្តេចហ្ន៎ នឹងធ្វើនូវទីបំផុតនៃកងទុក្ខទាំងអស់នេះ ឲ្យប្រាកដបាន ។ បុគ្គលនោះលុះបួសរួចយ៉ាងនេះហើយ តែងញុំាង​លាភ​សក្ការៈនឹងសេចក្តី​សរសើរឲ្យកើត ។ បុគ្គលនោះមិនមានសេចក្តីពេញចិត្ត មិនមានតម្រិះបរិបូណ៌ ដោយលាភ​សក្ការៈនឹងសេចក្តីសរសើរនោះ ។ បុគ្គល​នោះមិនលើកតំកើងខ្លួនឯងមិនបន្តុះបង្អាប់អ្នកដទៃ ដោយ​លាភសក្ការៈ​នឹងសេចក្តីសរសើរនោះ ។ ធម៌ទាំងឡាយដទៃណា ជាធម៌ដ៏លើសលុប​នឹង​ថ្លៃថ្លា ជាងលាភសក្ការៈនឹងសេចក្តីសរសើរ បុគ្គលនោះរមែងញុំាង​ឆន្ទៈ​ឲ្យ​កើតឡើង ព្យាយាមដើម្បីធ្វើឲ្យជាក់ច្បាស់នូវធម៌ទាំងនោះផង ជាអ្នក​មាន​ការប្រព្រឹត្តិមិនរួញរាប្រព្រឹត្ត​មិនធូរថយផង ។ បុគ្គលនោះរមែងបាននូវសីល​សម្បទា ។ បុគ្គលនោះមានសេចក្តីពេញចិត្ត ដោយសីលសម្បទានោះ តែមិន​មានតម្រិះបរិបូណ៌ទេ ។ បុគ្គលនោះមិនលើកតំកើងខ្លួនឯង មិនបន្តុះបង្អាប់​អ្នកដទៃ ព្រោះសីលសម្បទានោះ ។ ធម៌ទាំងឡាយដទៃណា ជាធម៌ដ៏លើស​លុបជាងសីលសម្បទានោះ បុគ្គលនោះរមែងញុំាង​ឆន្ទៈ ឲ្យកើតព្យាយាម​ដើម្បី​ធ្វើឲ្យជាក់​ច្បាស់នូវធម៌ទាំងនោះផង ជាអ្នកមានការប្រព្រឹត្តិមិនរួញរា ប្រព្រឹត្តិមិនធូរថយផង ។ បុគ្គល​នោះរមែងបាននូវសមាធិសម្បទា ។ បុគ្គល​នោះមានសេចក្តីពេញចិត្ត ដោយសមាធិសម្បទា​នោះតែមិនមានតម្រិះ​បរិបូណ៌​ទេ ។ បុគ្គលនោះមិនលើកតំកើងខ្លួនឯង មិនបន្តុះបង្អាប់អ្នកដទៃ ព្រោះសមាធិសម្បទានោះ ។ ធម៌ទាំងឡាយដទៃណា ជាធម៌ដ៏លើសលុប​នឹងថ្លៃថ្លា ជាង​សមាធិសម្បទា បុគ្គលនោះរមែងញុំាងឆន្ទៈឲ្យកើត ព្យាយាម​ដើម្បីធ្វើឲ្យជាក់ច្បាស់នូវធម៌​ទាំងនោះផង ជាអ្នកមានកាប្រព្រឹត្តិមិនរួញរា ប្រព្រឹត្តិមិនធូរថយផង ។ បុគ្គលនោះរមែងបាន​នូវញាណទស្សនៈ ។ បុគ្គល​នោះ​មានសេចក្តីពេញចិត្តដោយញាណទស្សនៈនោះ តែមិនមាន​តម្រិះ​បរិបូណ៌ទេ ។ បុគ្គលនោះមិនលើកតំកើងខ្លួនឯង មិនបន្តុះបង្អាប់អ្នកដទៃ ព្រោះញាណ​ទស្សនៈនោះ ។ ធម៌ទាំងឡាយដទៃណា ជាធម៌លើស​លុប​នឹង​ថ្លៃថ្លា ជាងញាណទស្សនៈ​បុគ្គលនោះរមែងញុំាងឆន្ទៈឲ្យកើត ព្យាយាម​ដើម្បី​ធ្វើជាក់ច្បាស់ នូវធម៌ទាំងនោះផង ជាអ្នក​មានការប្រព្រឹត្តិមិនរួញរា ប្រព្រឹត្តិ​មិនធូរថយផង ។ ម្នាលព្រាហ្មណ៍ ធម៌ទាំងឡាយដូចម្តេច ដែលជា​ធម៌​ដ៏លើសលុបនឹងថ្លៃថ្លាជាងញាណទស្សនៈ ។ ម្នាលព្រាហ្មណ៍ ភិក្ខុក្នុង​សាសនា នេះស្ងាត់ចាកកាមទាំងឡាយ ស្ងាត់ចាកអកុសលធម៌ទាំងឡាយ ហើយបានដល់នូវបឋម​ជ្ឍាន ដែលប្រកបដោយវិតក្កៈវិចារៈ មានបីតិ​នឹង​សុខ​ដែលកើតអំពីសេចក្តីស្ងាត់នោះ ។ ម្នាលព្រាហ្មណ៍ ធម៌នេះឯង ជាធម៌​លើស​លុប នឹងថ្លៃថ្លាជាញាណទស្សនៈ ។ ព្រាហ្មណ៍មួយ​ទៀត ភិក្ខុ ព្រោះ​រម្លាប់វិតក្កៈវិចារៈរួចហើយ ក៏បានដល់នូវទុតិយជ្ឍាន ជាធម្មជាតិ​កើតមាន​ក្នុង​សន្តាននៃខ្លួន ប្រកបដោយសេចក្តីជ្រះថ្លាគឺសទ្ធា មានសភាពជា​ចិត្ត​ខ្ពស់ឯក មិនមានវិតក្កៈ មិនមានវិចារៈមានតែបីតិនិងសុខដែលកើត​អំពី ស​មាធិ​គឺបឋមជ្ឈន ។បេ។ តតិយជ្ឈាន ។បេ។ បានដល់នូវចតុត្ថជ្ឈាន ។ ម្នាលព្រាហ្មណ៍ ធម៌នេះឯងជាធម៌ដ៏លើសលុប​នឹងថ្លៃថ្លា ជាង​ញាណ ទ​ស្សនៈ ​។ ម្នាលព្រាហ្មណ៍មួយទៀត ភិក្ខុ ព្រោះប្រព្រឹត្តកន្លងនូវរូប​សញ្ញា ព្រោះ​​អស់ទៅនៃបដិឃសញ្ញា ព្រោះមិនបានធ្វើទុក​ក្នុងចិត្ត​នូវនា​ត្តសញ្ញា  ដោយប្រការទាំងពួង បានដល់អាកាសានញ្ចាយតនជ្ឈាន ដោយការ​ពិចារ​ណាថា អាកាសមិន​មានទីបំផុតដូច្នេះ ។ ម្នាលព្រាហ្មណ៍ ធម៌នេះឯង ជាធម៌ដ៏លើសលុប នឹងថ្លៃថ្លា ជាងញាណ​ទស្សនៈ ។ ម្នាលព្រាហ្មណ៍ មួយវិញទៀត ភិក្ខុព្រោះប្រព្រឹត្តកន្លង​នូវអាកាសាន​ញ្ចាយតន​ជ្ឈាន​​​​​ដោយ​ប្រការទាំងពួង បានដល់នូវវិញ្ញាណញ្ចាយតនជ្ឈាន ដោយ​ការពិចារណាថា វិញ្ញាណមិនមានទីបំផុតដូច្នេះ ។បេ។ ព្រោះប្រព្រឹត្ត​កន្លងនូវ​វិញ្ញា​ណ​ញ្ចាយ​តនជ្ឈានដោយ​ប្រការទាំងពួង បានដល់នូវអាកិច្ច​ញ្ញាយតនជ្ឈាន ដោយ​ការពិចារណាថា អ្វីតិចតួចក៏មិន​មានដូច្នេះ ។បេ។ ព្រោះប្រព្រឹត្ត​កន្លងនូវ​អាកិញ្ចញ្ញាយតនជ្ឈាន ដោយប្រការទាំងពួង បាន​ដល់​នូវនេវសញ្ញានា​សញ្ញាយតនជ្ឈាន ។ ម្នាលព្រាណ្មណ៍ ធម៌នេះឯង ជាធម៌ដ៏លើស​លុប នឹង​ថ្លៃថ្លា ជាងញាណទស្សនៈ ។ ម្នាលព្រាហ្មណ៍ មួយ​វិញ​ទៀត ភិក្ខុ ព្រោះ​ប្រព្រឹត្ត​​កន្លងនូវនេវសញ្ញានាសញ្ញាយតនជ្ឈាន ដោយ​ប្រការ​ទាំងពួង បាន​ដល់​នូវសញ្ញាវេទយិត​និរោធ ។ អាសវៈទាំងឡាយ​របស់ភិក្ខុ​នោះ​រមែង​អស់​ទៅ​មិនមានសល់ ព្រោះបានឃើញច្បាស់ដោយបញ្ញា ។ ម្នាលព្រាហ្មណ៍​ធម៌​នេះឯង ជាធម៌ដ៏លើសលុបនឹងថ្លៃថ្លាជាងញាណ​ទស្សនៈ ។ ម្នាល​ព្រាហ្មណ៍ ធម៌ទាំងឡាយនេះឯង ជាធម៌ដ៏លើសលុបនឹងថ្លៃថ្លាជាងញាណ​ទស្សនៈ ។ ម្នាលព្រាហ្មណ៍ ដូចបុរសអ្នកត្រូវការ ដោយខ្លឹមឈើ ស្វែងរក​ខ្លឹម​ឈើ ត្រាច់ទៅ​ស្វែងរកខ្លឹមឈើនោះ កាលបើឈើធំមានខ្លឹមឋិតនៅ (ចំពោះ​មុខ) ក៏ចាំងយកតែខ្លឹមមកដឹងច្បាស់ថា ខ្លឹមហើយចៀសចេញទៅ ការងារ​ណា ដែលបុរសនោះត្រូវការធ្វើដោយខ្លឹម​ឈើ ការងារនោះក៏នឹងសម្រេចប្រ​យោជន៍បុរសនោះ ។ ម្នាលព្រាហ្មណ៍ តថាគតពោលនូវ បុគ្គលនេះ ថាដូចជាបុរសនោះដែរ ។</p>
        <p><a class='ref km' id='km98' href='#km98'>៩៨</a>ម្នាលព្រាហ្មណ៍ ព្រហ្មចរិយនេះ មិនមែនមានត្រឹមតែលា​ភ​សក្ការៈនឹងសេចក្តី​សរសើរជាអានិសង្សទេ មិនមែនមាន​ត្រឹមតែ​សីល​សម្បទា​ជាអានិសង្សទេ មិនមែនមានត្រឹម​តែសមាធិសម្បទាជាអានិសង្សទេ មិនមែន​មានត្រឹមតែញាណទស្សនៈជាអានិសង្សទេ ដោយប្រការដូច្នេះឯង ម្នាល​ព្រាហ្មណ៍ ចេតោវិមុត្តិ ការរួចចាកកិលេសនៃចិត្តគឺអរហត្ត​ផល ជាធម៌មិន​កម្រើកណា ម្នាលព្រាហ្មណ៍ ព្រហ្មចរិយៈនេះមានអរហត្តផលនុ៎ះជាប្រយោ​ជន៍ មានអរហត្តផលនុ៎ះជាខ្លឹម មានអរហត្តផលនុ៎ះជាទីបំផុត ។ កាលបើ​ព្រះមាន​ព្រះភាគ​ទ្រង់ត្រាស់ព្រះសូត្រនេះចប់ហើយ ។ បិង្គលកោច្ឆ​ព្រាហ្មណ៍​​​​បានពោលពាក្យនេះនឹងព្រះមាន​ព្រះភាគថា បពិត្រព្រះគោតមដ៏​ចម្រើនពីរោះណាស់ បពិត្រព្រះគោតមដ៏ចម្រើនពីរោះណាស់ ។បេ។ សូម​ព្រះគោតមដ៏ចម្រើនចាំទុកនូវខ្ញុំព្រះអង្គថាជាឧបាសក ដល់នូវសរណៈ ស្មើ​ដោយ​​ជីវិត ចាប់ដើមតាំងអំពីថ្ងៃនេះ តរៀងទៅ ។</p>
        <p>ចប់ ចូឡសារោបមសូត្រ ទី ១០ ។</p>
        <p>ចប់ ឪបម្មវគ្គទី ៣ ។</p>
        <p>បញ្ជីរឿងនៃឪបម្មវគ្គនោះដូច្នេះ</p>
        <p>រឿងមោលិយភិក្ខុ ដែលព្រះមានព្រះភាគ ទ្រង់បម្រាមក្នុងកកចូបមសូត្រ ១ រឿអរិដ្ឋ​ ភិក្ខុប្រកាន់មិច្ឆាទិដ្ឋិ ក្នុងអលគទ្ទូបមសូត្រ ១ រឿងកុមារកស្សប​ភិក្ខុ​នៅ​ក្នុង​អន្ធវ័នក្នុងវម្មិកសូត្រ ១ រឿងកុមារកស្សបភិក្ខុនៅក្នុងអន្ធវ័ន ក្នុង​វម្មិកសូត្រ ១ រឿងបុណ្ណភិក្ខុក្នុងរថវិនីតសូត្រ ១ រឿបុគ្គលដាំដំណាំក្នុង​និវាបសូត្រ ១ រឿងសត្វម្រឹគដេកសង្កត់​លើគំនរអន្ទាក់ ក្នុង​បាសរាសិសូត្រ ១ រឿងប្រៀបមេដំរីឈ្មោះករេណុ (មានធ្មេញក្បំ) ក្នុងចូឡ​ហត្ថិបទោបមសូត្រ ១ រឿងស្នាមជើងដំរី ក្នុងមហាហត្ថិបទោមសូត្រ ១ រឿង​ធម៌ដ៏ប្រសើរ​ប្រៀប​ដូចខ្លឹមឈើក្នុងមហាសារោបមសូត្រ ១ រឿងបង្គិលកោច្ឆ​ព្រាហ្មណ៍ក្នុង​ចូឡ​សារោបមសូត្រ ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>