<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn53' lang='km'>
        <header>
            <ul>
            </ul>
            <h1>សេក្ខប្បដិទាសូត្រទី ៣</h1>
        </header>
        <p><a class='ref km' id='km២៤' href='#km២៤'>២៤</a>ខ្ញុំបានស្តាប់មកយ៉ាងនេះ ៗ សម័យមួយ ព្រះមានព្រះភាគ ទ្រង់គង់នៅក្នុងនិគ្រោធារាម ទៀបក្រុងកបិលវត្ថុ ​ ក្នុងដែនសក្កៈ ។ សម័យនោះឯង ពួកសក្យៈអ្នកក្រុងកបិលវត្ថុ បានក៏សាងសន្ថាគារសាលាថ្មីមួយ ទើបនឹងហើយថ្មីៗ មិនទាន់មានសមណៈ ឬព្រាហ្មណ៍ ឬអ្នកណាមួយ ដែលជាជាតិមនុស្ស ចូលទៅនៅអាស្រ័យនៅឡើយ។ លំដាប់នោះ ពួកសក្យៈ ក្នុងក្រុងកបិលវត្ថុ នាំគ្នាចូលទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំ ព្រះមានព្រះភាគ ហើយអង្គុយក្នុងទីសមគួរ។ លុះពួកសក្យៈ ក្នុងក្រុងកបិលវត្ថុ បានកសាងសន្ថាគារសាលាថ្មី១ទើបនឹងហើយថ្មីៗ មិនទាន់មានសមណៈ ឬព្រាហ្មណ៍ ឬអ្នកណាមួយ ដែលជាជាតិមនុស្ស ចូលទៅនៅអាស្រ័យនៅឡើយ បពិត្រព្រះអង្គដ៏ចម្រើន សូមព្រះមានព្រះភាគទ្រង់ប្រើប្រាស់សន្ថាគារសាលានោះជាមុន លុះព្រះមានព្រះភាគ ទ្រង់ប្រើប្រាស់ជាមុនរូចហើយ ទើបពួកសក្យៈ ក្នុងក្រុងកបិលវត្ថុ នឹងប្រើប្រាស់ជាខាងក្រោយ ការប្រើប្រាស់នោះ នឹងប្រព្រឹត្តទៅជាប្រយោជន៍ និងសេចក្តីសុខយូអង្វែង ដល់ពួកសក្យៈ អ្នកក្រុងកបិលវត្ថុ។ ព្រះមានព្រះភាគ ទ្រង់ទទួលនិមន្តន៍ដោយអាការសៀម។ ចំណែកខាងពួកសក្យៈ អ្នកក្រុងកបិលវត្ថុដឹងថា ព្រះមានព្រះភាគ ធ្វើប្រទក្សិណរួចហើយ នាំគ្នាចូលទៅកាន់សន្ថាគារសាលាថ្មី លុះចូលទៅដល់ហើយ បាននាំគ្នាចូលទៅកាន់សន្ថាគារសាលា ឲ្យមានកម្រាលគ្រប់អន្លើ ហើយក្រាលអាសនៈទាំងឡាយ រួចតម្កល់ក្អមទឹកទុក អុជប្រទីបប្រេងហើយ នាំគ្នាចូលទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំ ព្រះមានព្រះភាគ ហើយឋិតនៅក្នុងទីសមគួរ។ លុះពួកសក្យៈ អ្នកក្រុងកបិលវត្ថុ ឋិតនៅក្នុងទីសមគួរហើយទើបក្រាបបង្គំទូល ព្រះមានព្រះភាគយ៉ាងនេះថា បពិត្រព្រះអង្គដ៏ចម្រើន ពួកខ្ញុំព្រះអង្គ បានចាត់ចែងនូវសន្ថាគារសាលា ឲ្យមានកម្រាលគ្រប់អន្លើ បានក្រាលអាសនៈទាំងឡាយ បានតម្កល់ក្អមទឹកទុក និងអុជប្រទីបប្រេង ទុករួចសេ្រចហើយ បពិត្រព្រះអង្គដ៏ចម្រើន សូមព្រះមានព្រះភាគ ទ្រង់សម្គាល់នូវកាលនៃពុទ្ធដំណើរ ក្នុងកាលឥឡូវនេះចុះ។</p>
        <p><a class='ref km' id='km២៥' href='#km២៥'>២៥</a>គ្រានោះ ព្រះមានព្រះភាគ ទ្រង់ស្បង់ប្រជាប់បាត្រនិងចីវរ ព្រមទាំងភិក្ខុសង្ឃទ្រង់និមន្តចូលទៅកាន់សន្ថាគារសាលា លុះចូលទៅដល់ហើយ ទ្រង់ឲ្យលាងព្រះបាទារួចហើយ យាងចូលទៅកាន់សន្ថាគារសាលា គង់ផ្អែកនឹងសសរកណ្តាល បែរព្រះភក្រ្តទៅទិសខាងកើត។ ឯភិក្ខុសង្ឃក៏ឲ្យលាងជើងរួចហើយ ចូលទៅកាន់សន្ថាគារសាលា អង្គុយផ្អែកនឹងជញ្ជាំងខាងលិច បែរមុខទៅទិសខាងកើត មានព្រះមានព្រះភាគគង់នៅខាងមុខ។ ឯពួកសក្យៈអ្នកក្រុងកបិលវត្ថុ ក៏លាងជើងរួចហើយចូលទៅកាន់សន្ថាគារសាលា អង្គុយផ្អែកនឹងជញ្ជាំងខាងកើត បែរមុខទៅទិសខាងលិច មានព្រះមានព្រះភាគគង់នៅខាងមុខៗ លំដាប់នោះ ព្រះមានព្រះភា ពន្យល់ណែនាំពួកសក្យៈ អ្នកក្រុងកបិលវត្ថុ ឲ្យយល់ប្រយោជន៍ (ក្នុងបច្ចុប្បន្ននិងបរលោក) ឲ្យជឿជាក់ (ក្នុងកុសលធម៌) ឲ្យខ្មីឃ្មាតសង្វាត ឲ្យរីករាយ ដោយធម្ម័កថា ច្រើនរាត្រី(ពេញមួយយប់) ហើយត្រាស់ទៅនឹងព្រះអានន្ទមានអាយុថា ម្នាលអានន្ទ ចូរអ្នកសម្តែងសេក្ខប្បដិបទា ដល់ពួកសក្យៈអ្នកក្រុងកបិលវត្ថុចុះ ដ្បិតតថាគតរោយខ្នងណាស់ តថាគត នឹងសម្រាកខ្នងបន្តិច។ ព្រះអានន្ទមានអាយុ ទទួលព្រះពុទ្ធដីកាព្រះមានព្រះភាគថា ព្រះករុណាព្រះអង្គ។ លំដាប់នោះ ព្រះមានព្រះភាគ ទ្រង់ក្រាលសង្ឃាដីឲ្យជា ៤ជាន់ ហើយសម្រេចនូវសីហសេយ្យាផ្អៀងខាងស្តាំ គងព្រះបានដោយព្រះបាទ មានសតិនិងសម្បជញ្ញៈ កំណត់ទុកក្នុងហឫទ័យ នូវឧដ្ឋានសញ្ញាគឺសេចក្តីសម្គាល់នូវការក្រោកឡើងវិញ។</p>
        <p><a class='ref km' id='km២៦' href='#km២៦'>២៦</a>គ្រានោះ ព្រះអានន្ទមានអាយុ សម្តែងចំពោះមហានាមសក្យៈថា បពិត្រមហានាម អរិយសាវ័ក ក្នុងសាសនានេះ ជាអ្នកបរិបូណ៌ដោយសីល ជាអ្នកគ្រប់គ្រងទា្វរក្នុងឥន្រ្ទិយទាំងឡាយ ជាអ្នកស្គាល់ប្រមាណក្នុងភោជន ជាអ្នកប្រកបនូវការភ្ញាក់រឭកជាអ្នកប្រកបដោយសប្បុរសធម៌ទាំង ៧ប្រការ ជាអ្នកបានដូចប្រាថ្នានូវឈានទាំង ៤ដែលអាស្រ័យនូវចិត្តដ៏ថ្លៃថ្លា ជាហេតុនៃកិរិយាទៅជាសុខក្នុងបច្ចុប្បន្ន ជាអ្នកបានដោយមិនលំបាក បានដោយងាយ។</p>
        <p><a class='ref km' id='km២៧' href='#km២៧'>២៧</a>បពិត្រមហានាម ចុះអរិយសាវ័ក ជាអ្នកបរិបូណ៌ដោយសីល តើដូចម្តេច។បពិត្រមហានាម អរិយសាវ័ក ក្នុងសាសនានេះ ជាអ្នកមានសីល សង្រួមល្អក្នុងបាតិមោក្ខ បរិបូណ៌ដោយអាចារៈ និងគោចរៈ ឃើញភ័យក្នុងទោស សូម្បីបន្តិចបន្តួចសមាទាន សិក្សាក្នុងសិក្ខាបទទាំងឡាយ បពិត្រមហានាម​ អរិយសាវ័ក ដែលជាអ្នកបរិបូណ៌ដោយសីលយ៉ាងនេះឯង។</p>
        <p><a class='ref km' id='km២៨' href='#km២៨'>២៨</a>បពិត្រមហានាម ចុះអរិយសាវ័ក ជាអ្នកគ្រប់គ្រងទា្វរ ក្នុងឥន្រ្ទិយទាំងឡាយ តើដូចម្តេច។ បពិត្រមហានាម អរិយសាវ័ក ក្នុងសាសនានេះ ឃើញរូបារម្មណ៍ដោយចក្ខុ មិនកួចកាន់និមិត្ត មិនកួចកាន់អនុព្យញ្ជនៈ អភិជ្ឈានិងទោមនស្ស ជាអកុសលធម៌ដ៏លាមក គប្បីជាប់តាមបុគ្គល ដែលមិនសង្រួមនូវចក្ខុន្រ្ទិយ ព្រោះហេតុមិនសង្រួមចក្ខុន្រ្ទយណា លោកប្រតិបត្តិ ដើម្បីសង្រួម នូវចក្ខុន្រ្ទិយនោះរក្សាចក្ខុន្រ្ទិយ ដល់នូវសេចក្តីសង្រួម ក្នុងចក្ខុន្រ្ទិយ ដល់នូវសេចក្តីសង្រួម ក្នុងចក្ខុន្រ្ទិយឮសំឡេងដោយត្រចៀក។ បេ ។ ធុំក្លិនដោយច្រមុះ... ទទួលរសដោយអណ្តាត...ពាល់ត្រូវនូវផោដ្ឋព្វៈដោយកាយ... ដឹងធម្មារម្មណ៍ដោយចិត្ត ហើយជាអ្នកមិនកួចកាន់និមិត្ត មិនកួចកាន់អនុព្យញ្ជនៈ អភិជ្ឈានិងទោមនស្ស ជាអកុសលដ៏លាមក គប្បីជាប់តាមបុគ្គលដែលមិនសង្រួមនូវមនិន្រ្ទិយ ព្រោះហេតុមិនសង្រូមមនិន្រ្ទិយណា លោកប្រតិបត្តិ ដើម្បីសង្រួមនូវមនិន្រ្ទិយនោះ រក្សាមនិន្រ្ទិយ ដល់នូវសេចក្តីសង្រួមក្នុងមនិន្រ្ទិយ បពិត្រមហានាម អរិយសាវ័ក ដែលជាអ្នកគ្រប់គ្រងទា្វរ ក្នុងឥន្រ្ទិយទាំងឡាយយ៉ាងនេះឯង។</p>
        <p><a class='ref km' id='km២៩' href='#km២៩'>២៩</a>បពិត្រមហានាម ចុះអរិយសាវ័ក ជាអ្នកស្គាល់ប្រមាណក្នុងភោជន តើដូចម្តេច។ បពិត្រមហានាម អរិយសាវ័កក្នុងសាសនានេះ ពិចារណាដោយឧបាយទើបបរិភោគអាហារដោយគិតថា អាត្មាអញបរិភោគអាហារ ដើម្បីលេងដូចក្មេងអ្នកស្រុកក៏ទេ ដើម្បីស្រវឹងក៏ទេ ដើម្បីប្រដាប់តាក់តែងកាយក៏ទេ ដើម្បីធ្វើឲ្យផូរផង់ពណ៌សម្បុរ ក៏ទេ (បរិភោគ) ដើម្បីនឹងឲ្យតាំងនៅនៃកាយនេះ ដើម្បីញ៉ាំងជីវិតិន្រ្ទិយឲ្យប្រព្រឹត្តទៅ ដើម្បីនឹងបំបាត់បង់សេចក្តីលំបាក ដើម្បីនឹងអនុគ្រោះដល់ព្រហ្មចរិយធម៌អាត្មាអញនឹងកម្ចាត់បង់វេទនាចាស់ គឺសេចក្តីឃា្លនដែលមានហើយផង នឹងញ៉ាំងវេទនាថ្មី គឺឆ្អែតហួសប្រមាណ មិនឲ្យកើតឡើងបានផង កិរិយាប្រព្រឹត្តទៅនៃឥរិយាបថទាំង ៤ក្តី សេចក្តីមិនមានទោសមានមិនច្រអូសចិត្តជាដើមក្តី កិរិយានៅសប្បាយក្នុងឥរិយាបថទាំង ៤​ ក្តី នឹងមានដល់អាត្មាអញ ដោយបានបរិភោគអាហារនេះ បពិត្រមហានាម អរិយសាវ័កក្នុងសាសនានេះ ដែលជាអ្នកស្គាល់ប្រមាណក្នុងភោជន​យ៉ាងនេះឯង។</p>
        <p><a class='ref km' id='km៣០' href='#km៣០'>៣០</a>បពិត្រមហានាម អរិយសាវ័កក្នុងសាសនានេះ បើក្នុងវេលាថ្ងៃ (លោក) រមែងជម្រះចិត្តចាកនីវរណធម៌ទាំងឡាយ ដោយការចង្រមនិងអង្គុយ បើវេលារាត្រីបឋមយាម (លោក) រមែងជម្រះចិត្តចាកនីវរណធម៌ទាំងឡាយ ដោយការចង្រមនិងអង្គុយលុះដល់វេលារាត្រីមជ្ឈិមយាម លោក រមែងសម្រេចសីហសេយ្យាផ្អៀងខាងស្តាំយកជើងគងលើជើង មានសតិនិងសម្បជញ្ញៈ ធ្វើមនសិការៈនូវឧបដ្ឋានសញ្ញា លុះដល់វេលារាត្រីបច្ឆិមយាម (លោក) រមែងក្រោកឡើងហើយជម្រះចិត្ត ចាកនីវរណធម៌ទាំងឡាយ ដោយការចង្រមនិងអង្គុយ បពិត្រមហានាម អរិយសាវ័ក ដែលជាអ្នកប្រកបនូវការភ្ញាក់រឭក យ៉ាងនេះឯង។</p>
        <p><a class='ref km' id='km៣១' href='#km៣១'>៣១</a>បពិត្រមហានាម ចុះអរិយសាវ័ក ជាអ្នកប្រកបដោយសម្បុរសធម៌ទាំង ៧ប្រការ តើដូចម្តេច។ បពិត្រមហានាម អរិយសាវ័កក្នុងសាសនានេះ ជាអ្នកមានសទ្ធារមែងជឿចំពោះពោធិញ្ញាណរបស់ព្រះតថាគតថា ព្រះមានព្រះភាគអង្គនោះ ជាអរហន្តសម្មាសម្ពុទ្ធ បរិបូណ៌ដោយវិជ្ជានិងចរណៈ ជាព្រះសុគត ជ្រាបច្បាស់នូវលោក ព្រះអង្គប្រសើរបំផុត ដោយសីលាទិគុណ ព្រះអង្គជាសារថីទូន្មាន​បុរស ព្រះអង្គជាសាស្តារបស់ពួកទេវតានិងមុនស្ស ព្រះអង្គត្រាស់ដឹងសច្ចធម៌ ព្រះអង្គត្រាស់ដឹងសច្ចធម៌ ព្រះអង្គបំបាត់បង់ត្រៃភព ដូច្នេះ ១ ជាអ្នកមានសេចក្តីខ្មាស រមែងអៀនខ្មាស់ចំពោះកាយទុច្ចរិត វចីទុច្ចរិតនិងមនោទុច្ចរិត រមែងអៀនខ្មាស់ ចំពោះការជួបប្រសព្វអកុសលធម៌ដ៏លាមក ១ ជាអ្នកមានសេចក្តីតក់ស្លុត រមែងតក់ស្លុតចំពោះការជួបប្រសព្វ អកុសលធម៌ដ៏លាមក ១ ជាពហុស្សូត ទ្រទ្រង់នូវចំណេះ សន្សំទុកនូវចំណេះ ធម៌ទាំងឡាយណាមានពីរោះបទដើម ពីរោះបទកណ្តាល ពីរោះបទចុងប្រកបដោយអត្ថនិងព្យញ្ជនៈ រមែងប្រកាសនូវព្រហ្មចរិយធម៌ ដ៏បិរសុទ្ធ បរិបូណ៌ទាំងអស់ ធម៌ទាំងឡាយ មានសភាពដូច្នោះ លោកបានស្តាប់មកច្រើន បានទ្រទ្រង់ទុក បានចាំស្ទាត់រត់មាត់ បានចូលចិត្តច្បាស់លាស់ បានយល់ច្បាស់ដោយទិដ្ឋិគឺបញ្ញា ១ ជាអ្នកផ្តួចផ្តើមសេចក្តីព្យាយាម ដើម្បីលះអកុសលធម៌ ដើម្បីបំពេញនូវកុសលធម៌ ជាអ្នកមានកម្លាំងព្យាយាម ខ្មីឃ្មាតមុតមាំ មិនដាក់ធុរៈចោល ចំពោះកុសលធម៌ទាំងឡាយ ១ ជាអ្នកមានសតិប្រកបដោយសតិ និងបញ្ញាដ៏ឧត្តម ជាអ្នកនឹករលឹក ចាំបាននូវអំពើ ដែលខ្លួនធ្វើយូរហើយ និងសម្តីដែលខ្លួននិយាយយូហើយ​ ១ ជាអ្នកមានប្រាជ្ញា រមែងប្រកបដោយប្រាជ្ញា ជាគ្រឿងដឹងច្បាស់ នូវការកើតឡើងនិងសូន្យទៅ(នៃខន្ទ ៥) និងបញ្ញាសម្រាប់ទម្លាយបង់នូវគំនរ លោកៈ ទោសៈ មោហៈ ដ៏ប្រសើរទាំងជាគ្រឿងដឹងនូវការអស់ទៅនៃកងទុក្ខដោយប្រពៃ ១ បពិត្រមហានាម អរិយសាវ័ក ដែលជាអ្នកប្រកប ដោយសម្បុរសធម៌ទាំង ៧ប្រការ យ៉ាងនេះឯង។</p>
        <p><a class='ref km' id='km៣២' href='#km៣២'>៣២</a>បពិត្រមហានាម ចុះអរិយសាវ័ក ជាអ្នកបានដូចប្រាថ្នានូវឈានទាំង ៤ដែលអាស្រ័យចិត្តដ៏ថ្លៃថ្លា ជាហេតុនៃការនៅជាសុខក្នុងបច្ចុប្បន្ន ជាអ្នកបានដោយមិនលំបាក បានដោយងាយ តើដូចម្តេច។ បពិត្រមហានាម អរិយសាវ័ក ក្នុងសាសនានេះ ស្ងាត់ចាកកាមទាំងឡាយ ស្ងាត់ចាកអកុសលធម៌ទាំងឡាយ ចូលកាន់បឋមជ្ឈាន ដែលប្រកបដោយវិតក្កៈនិងវិចារៈ មានបីតិនិងសុខៈ ដែលកើតអំពីវិវេកព្រោះរម្ងាប់វិតក្កៈ និងវិចារៈ ក៏ចូលកាន់ទុតិយដជ្ឈាន ជាទីផូរផង់ប្រព្រឹត្តទៅក្នុងសន្ដាន មានភាវៈ នៃចិត្តដ៏ប្រសើរ គ្មានវិតក្កៈ និងវិចារៈ មានតែបីតិនិងសុខៈ ដែលកើតអំពីសមាធិ ព្រោះលះបង់បីតិចេញ ជាបុគ្គលព្រងើយផង មានសតិនិងសម្បជញ្ញៈ ផង ទទួលសេចក្តីសុខដោយនាមកាយផង ចូលកាន់តតិយជ្ឈាន ដែលព្រះអរិយៈ ទាំងឡាយសរសើរថា បុគ្គលដែលបានតតិយជ្ឈានហើយតែងមានចិត្តព្រងើយ ជាអ្នកមានស្មារតី មានប្រក្រតីនៅជាសុខ ព្រោះលះបង់នូវសេចក្តីសុខផង លះបង់សេចក្តីទុក្ខផង ព្រោះរលត់សោមនស្សនិងទោមនស្សអំពីមុនផង លោកក៏បានចូលកាន់ចតុត្ថជ្ឈាន ឥតទុក្ខឥតសុខ មានសតិ ដែលកើតអំពីឧបេក្ខាដ៏បរិសុទ្ធ។ បពិត្រមហានាម អរិយសាវ័កជាអ្នកបានដូចប្រាថ្នានូវឈានទាំង ៤ ដែលអាស្រ័យចិត្តដ៏ថ្លៃថ្លាជាហេតុនៃការនៅសុខក្នុងបច្ចុប្បន្ន ជាអ្នកបានដោយមិនលំបាក បានដោយងាយយ៉ាងនេះឯង។</p>
        <p><a class='ref km' id='km៣៣' href='#km៣៣'>៣៣</a>បពិត្រមហានាម កាលណាអរិយសាវ័កជាអ្នកបរិបូណ៌ ដោយសីលយ៉ាងនេះជាអ្នកគ្រប់គ្រងទ្វារ ក្នុងឥន្រ្ទិយទាំងឡាយយ៉ាងនេះ ជាអ្នកស្គាល់ប្រមាណក្នុងភោជន យ៉ាងនេះ ជាអ្នកប្រកបដោយការភ្ញាក់រឭកយ៉ាងនេះ ជាអ្នកប្រកបដោយសប្បុរិសធម៌ទាំង​ ៧ ប្រការយ៉ាងនេះ ជាអ្នកបានដូចប្រាថ្នានូវឈានទាំង ៤ ដែលអាស្រ័យចិត្តដ៏ថ្លៃថ្លា ជាហេតុនៃការនៅជាសុខក្នុងបច្ចុប្បន្ន ជាអ្នកបានដោយមិនលំបាក បានដោយងាយយ៉ាងនេះ បពិត្រមហានាម អរិយសាវ័កនេះ ព្រះបរមគ្រូសម្តែងថា អ្នកមានសេចក្តីប្រតិបត្តិជាំសេក្ខៈ ប្រកបដោយសេចក្តីប្រតិបត្តិ ដូចជាពងមាន់មិនស្អុយជាបុគ្គលគួរដើម្បីបែកធ្លាយនូវញាណ គួរត្រាស់ដឹង គួរបាននូវព្រះនិព្វាន ជាដែនក្សេមចាកយោគៈ ដ៏ប្រសើរ។ បពិត្រមហានាម ប្រៀបដូចពងមាន់ ៨ក្ដី ១០ក្ដី១២ក្ដី ពងមាន់ទាំងនោះ មេមាន់បានក្រាបល្អហើយ ធ្វើឲ្យកក់ក្ដៅ ដោយប្រពៃហើយអប់រំកម្ដៅដោយល្អហើយ ចំណែកខាងមេមាន់នោះ មិនមានបំណងយ៉ាងនេះថា ធ្វើម្ដេចហ្ន៎ កូនមាន់ទាំងនេះ គប្បីទម្លាយសំបកពង ដោយចុងក្រចក​​ ឬដោយចុងចំពុះហើយញាស់ចេញមកដោយសួស្ដីដូច្នេះទេ បានឧបមាយ៉ាងណាមិញ បពិត្រមហានាមកាលណាបើអរិយសាវ័ក ជាអ្នកបរិបូណ៌ដោយសីលយ៉ាងនេះ ជាអ្នកគ្រប់គ្រងទ្វារក្នុងឥន្រ្ទិយទាំងឡាយយ៉ាងនេះ ជាអ្នកស្គាល់ប្រមាណក្នុងភោជន យ៉ាងនេះ ជាអ្នកប្រកបការភ្ញាក់រឭកយ៉ាងនេះ ជាអ្នកប្រកបដោយសប្បុរិសធម៌ទាំង ៧ប្រការ យ៉ាងនេះជាអ្នកបានដូចសេចក្ដីប៉ុនប៉ងនូវឈានទាំង ៤ ដែលអាស្រ័យចិត្តដ៏ថ្លៃថ្លា ជាហេតុនៃការនៅជាសុខក្នុងបច្ចុប្បន្ន ជាអ្នកបានដោយមិនលំបាក បានដោយងាយយ៉ាងនេះបពិត្រមហានាម អរិយសាវ័កនេះ ព្រះបរមសាស្ដាចារ្យសម្ដែងថា អ្នកមានសេចក្ដីប្រតិបត្តិជាសេក្ខៈ ប្រកបដោយសេចក្ដីប្រតិបត្តិដូចពងមាន់មិនស្អុយ ជាបុគ្គលគួរដើម្បីបែកធ្លាយនូវញាណគួរត្រាស់ដឹង គួរបាននូវព្រះនិព្វានជាដែនក្សេមចាកយោគៈដ៏ប្រសើរក៏មានឧបមេយ្យយ៉ាងនោះដែរ។ បពិត្រមហានាម អរិយសាវ័កនោះឯង អាស្រ័យសតិដ៏បរិសុទ្ធដោយឧបេក្ខាដ៏ប្រសើរនេះឯង ទើបរឭកបាន ១ជាតិខ្លះ ២ជាតិខ្លះ ។ បេ។រឭកបាននូវជាតិដែលខ្លួនធ្លាប់ អាស្រ័យនៅអំពីមុនបានច្រើនជាតិ ព្រមទាំងឧទេ្ទសយ៉ាងនេះឯង នេះឈ្មោះថាការបែកធ្លាយនៃប្រាជ្ញាទី​ ១ គឺបុព្វេនិវាសញ្ញាណរបស់អរិយសាវ័កនោះ ដូចពងមាន់ដែលញាស់ចេញចាកសំបកពង។ បពិត្រមហានាម អរិយសាវ័កនេះឯង អាស្រ័យសតិដីបរិសុទ្ធដោយឧបេក្ខាដ៏ប្រសើរនេះឯង ទើបលោកមានចក្ខុដូចទិព្វ ដ៏បរិសុទ្ធ កន្លងបង់នូវចក្ខុរបស់មនុស្សធម្មតា។ បេ ។ ដឹងច្បាស់នូវសត្វទាំងឡាយដែលអន្ទោលទៅតាមកម្ម នេះឈ្មោះថា ការបែកធ្លាយនៃប្រាជ្ញាទី ២ គឺទិព្វចក្ខុញ្ញាណ របស់អរិយសាវ័កនោះ ដូចកូនមាន់ដែលញាស់ចេញចាកសំបកពង។ បពិត្រមហានាម អរិយសាវ័កនោះឯង អាស្រ័យសតិដ៏បរិសុទ្ធដោយឧបេក្ខាដ៏ប្រសើរ នេះឯងទើបធ្វើឲ្យជាក់ច្បាស់នូវចេតោវិមុត្តិ និងបញ្ញាវិមុត្តិ ដែលមិនមានអាសវៈ ព្រោះអស់ទៅនៃអាសវធម៌ទាំងឡាយ ដោយប្រាជ្ញារបស់ខ្លួនក្នុងបច្ចុប្បន្ននេះ សម្រេចសម្រាន្ដទៅដោយឥរិយាបថ នេះឈ្មោះថា ការបែកធ្លាយនៃប្រាជ្ញាទី ៣ គឺអាសវក្ខយញ្ញាណ របស់អរិយសាវ័កនោះ ដូចកូនមាន់ដែលញាស់ចេញចាកសំបកពង។</p>
        <p><a class='ref km' id='km៣៤' href='#km៣៤'>៣៤</a>បពិត្រមហានាម ត្រង់អរិយសាវ័ក លោកបានបរិបូណ៌ដោយសីល នេះឯងជាចរណៈ របស់អរិយសាវ័កនោះ បពិត្រមហានាម ត្រង់អរិយសាវ័ក បានគ្រប់គ្រងទ្វារ ក្នុងឥន្រ្ទិយទាំងឡាយនេះឯង ជាចរណៈ របស់អរិយសវ័កនោះ បពិត្រមហានាម ត្រង់អរិយសាវ័កស្គាល់ប្រមាណក្នុងភោជន នេះឯងជាចរណៈ របស់អរិយសាវ័កនោះ បពិត្រមហានាម ត្រង់អរិយសាវ័ក ប្រកបការភ្ញាក់រឭកនេះឯង ជាចរណៈ របស់អរិយសាវ័កនោះ បពិត្រមហានាម ត្រង់អរិយសាវ័កបានប្រកបដោយសប្បុរិសធម៌ទាំង ៧ប្រការ នេះឯងជាចរណៈ របស់អរិយសាវ័កនោះ បពិត្រមហានាម ត្រង់អរិយសាវ័កបានដូចសេចក្ដីប៉ុនប៉ង នូវឈានទាំង ៤ ប្រការ ដែលអាស្រ័យចិត្តដ៏ថ្លៃថ្លា ជាហេតុនៃការនៅជាសុខក្នុងបច្ចុប្បន្ន បានដោយមិនលំបាក បានដោយងាយ នេះឯងជាចរណៈ របស់អរិយសាវ័កនោះ បពិត្រមហានាម ត្រង់អរិយសាវ័កបានរឭកឃើញជាតិ ដែលខ្លួនធ្លាប់អាស្រ័យនៅអំពីមុន បានច្រើនជាតិ គឺរឭកបាន ១ ជាតិខ្លះ២ ជាតិខ្លះ។ បេ ។ រឭកជាតិដែលខ្លួនធ្លាបអាស្រ័យនៅក្នុងកាលអំពីមុន បានច្រើនជាតិព្រមទាំងអាការ ព្រមទាំងឧទ្ទេសយ៉ាងនេះ នេះ​​​​​​​​ឯងជាវិជ្ជារបស់អរិយសាវ័កនោះបពិត្រមហានាម ត្រង់អរិយសាវ័កមានចក្ខុដូចជាទិព្វដ៏បិរសុទ្ធ កន្លងនូវចក្ខុរបស់មនុស្សធម្មតា។​ បេ ។ លោកដឹងច្បាស់នូវសត្វទាំងឡាយ ដែលអន្ទោលទៅតាមកម្ម នេះឯងជាវិជ្ជារបស់អរិយសាវ័កនោះ បពិត្រមហានាម ត្រង់អរិយសាវ័កធ្វើឲ្យជាក់ច្បាស់នូវចេតោវិមុត្តិ និងបញ្ញាវិមុត្តិដែលមិនមានអាសវៈ ព្រោះអស់ទៅនៃអាសវធម៌ទាំងឡាយ ដោយប្រាជ្ញានៃខ្លួនក្នុងបច្ចុប្បន្ន ហើយសម្រេចសម្រាន្ដដោយឥរិយាបថ នេះឯងជាវិជ្ជារបស់អរិយសាវ័កនោះ បពិត្រមហានាម អរិយសាវ័កនេះ ព្រះបរមគ្រូទ្រង់សម្ដែងថា ជាអ្នកបរិបូណ៌ដោយវិជ្ជាដូច្នេះក៏បាន បរិបូណ៌ដោយចរណៈ ដូច្នេះក៏បាន បរិបូណ៌ដោយវិជ្ជា និងចរណៈដូច្នេះក៏បាន។ បពិត្រមហានាម ទាំងព្រហ្មឈ្មោះសនង្កុមារក៏បានពោលគាថានេះថាក្សត្រប្រសើរបំផុត ក្នុងពួកជនដែលប្រកាន់គោត្រ អ្នកណាបរិបូណ៌ដោយវិជ្ជា និងចរណៈ អ្នកនោះឈ្មោះថាប្រសើរបំផុត ក្នុងពួកទេវតានិងមនុស្ស។</p>
        <p><a class='ref km' id='km៣៥' href='#km៣៥'>៣៥</a>បពិត្រមហានាម គាថានេះឯង ព្រហ្មឈ្មោះសនង្កុមារ ច្រៀងពិរោះហើយមិនមែនច្រៀងមិនពិរោះទេ ពោលពីរោះហើយ មិនមែនឥតប្រយោជន៍ទេ ទាំងព្រះមានព្រះភាគ ក៏ទ្រង់យល់ព្រមហើយ ៗ លំដាប់នោះ ព្រះមានព្រះភាគ ទ្រង់ក្រោកឡើងហើយត្រាស់នឹងព្រះអានន្ទមានអាយុ ម្នាលអានន្ទ ពីរោះណាស់ៗ ម្នាលអានន្ទអ្នកសម្តែងនូវសេក្ខប្បដិបទា ដល់ពួកសត្យៈ អ្នកក្រុងកបិលវត្ថុ ពេញហៅពីរោះ។ លុះព្រះអានន្ទមានអាយុ បានសម្ដែងសេចក្តីនេះចប់ហើយ ព្រះបរមគ្រូ ក៏មានហឫទ័យត្រេកអរ ពួកសក្យៈ ក្រុងកបិលវត្ថុ ក៏មាចិត្តរីករាយ ត្រេកអរហើយ ចំពោះភាសិតនៃព្រះអានន្ទមានអាយុ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>