<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.8' lang='km'>
        <header>
            <ul>
            </ul>
            <h1>បរោសហស្ស​សូត្រ ទី ៨</h1>
        </header>
        <p><a class='ref km' id='km២២៦' href='#km២២៦'>២២៦</a>សម័យ​មួយ ព្រះមានព្រះភាគ ទ្រង់​គង់​នៅ​ក្នុង​វត្ត​ជេតពន របស់​អានាថបិណ្ឌិក​សេដី្ឋ ទៀប​ក្រុង​សាវត្ថី ជាមួយ​នឹង​ភិក្ខុសង្ឃ​ច្រើន គឺ​ភិក្ខុ​ចំនួន ១.២៥០ រូប។ ក៏​ក្នុង​សម័យ​នោះ​ឯង ព្រះមានព្រះភាគ ទ្រង់​ពន្យល់​ពួក​ភិក្ខុ ឲ្យ​ឃើញ​ច្បាស់ ឲ្យ​កាន់យក​តាម ឲ្យ​អាច​ហាន ឲ្យ​រីករាយ ដោយ​ធមី្មកថា ដែល​ជាប់​ទាក់ទង​ដោយ​ព្រះនិព្វាន។ ភិក្ខុ​ទាំងនោះ ក៏​ធ្វើឲ្យ​ជា​ប្រយោជន៍ ធ្វើ​ទុក​ក្នុង​ចិត្ត ប្រមូល​មក​នូវ​ចិត្ត​ទាំងអស់ ផ្ទៀង​ត្រចៀក​ស្ដាប់​ធម៌។</p>
        <p><a class='ref km' id='km២២៧' href='#km២២៧'>២២៧</a>លំដាប់​នោះ​ឯង ព្រះ​វងី្គសៈ​មាន​អាយុ មាន​សេចក្ដី​ត្រិះរិះ យ៉ាង​នេះ​ថា ព្រះ​មាន​ព្រះ​ភាគ​នេះ ទ្រង់​ពន្យល់​ពួក​ភិក្ខុ ឲ្យ​ឃើញ​ច្បាស់ ឲ្យ​កាន់​យក​តាម ឲ្យ​អាច​ហាន ឲ្យ​រីករាយ​ដោយ​ធម្មីកថា ដែល​ជាប់​ទាក់ទង​ដោយ​ព្រះនិព្វាន។ ភិក្ខុ​ទាំង​នោះ ក៏​ធ្វើឲ្យ​ជាប្រយោជន៍ ធ្វើ​ទុក​ក្នុង​ចិត្ត ប្រមូល​មក​នូវ​ចិត្ត​ទាំងអស់ ផ្ទៀង​ត្រចៀក​ស្ដាប់​ធម៌ បើ​ដូច្នោះ មាន​តែ​អាត្មា​អញ ពោល​សរសើរ​ព្រះ​មាន​ព្រះ​ភាគ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​ព្រះ​ភក្ត្រ។ លំដាប់​នោះ​ឯង ព្រះ​វងី្គសៈ​មាន​អាយុ ក្រោក​ចាក​អាសនៈ ធ្វើ​ឧត្តរាសង្គៈ​ឆៀង​ស្មា​ម្ខាង ប្រណម្យ​អញ្ជលី ឆ្ពោះ​ទៅ​រក​ព្រះ​មាន​ព្រះ​ភាគ ក្រាប​ទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​មាន​ព្រះ​ភាគ ខ្ញុំ​ព្រះអង្គ​សូម​សម្តែង​ធម៌ បពិត្រ​ព្រះ​សុគត ខ្ញុំ​ព្រះ​អង្គ​សូម​សម្តែង​ធម៌។ ព្រះ​មាន​ព្រះ​ភាគ​ទ្រង់​ត្រាស់​ថា ម្នាល​វងី្គសៈ ចូរ​អ្នក​សម្តែង​ធម៌​ចុះ។</p>
        <p><a class='ref km' id='km២២៨' href='#km២២៨'>២២៨</a>លំដាប់​នោះ​ឯង ព្រះ​វងី្គសៈ​មាន​អាយុ បាន​ពោល​សរសើរ​ព្រះ​មាន​ព្រះ​ភាគ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​ព្រះ​ភក្ត្រ​ថា</p>
        <p>ភិក្ខុ​ច្រើន​ជាង​ពាន់ ចូល​ទៅ​គាល់​ព្រះ​សុគត​កំពុង​សម្តែង​ធម៌ ដែល​ជាប់​ទាក់ទង​ដោយ​ព្រះនិព្វាន ជា​ធម៌​ប្រាសចាក​ធូលី​គឺ​កិលេស ឥត​មាន​ភ័យ​អំពី​ទីណា​មួយ​ឡើយ ពួក​ភិក្ខុ​ទាំង​នោះ​ស្ដាប់​ធម៌​ដែល​ប្រាសចាក​មន្ទិល ដែល​ព្រះ​សម្មាសម្ពុទ្ធ ទ្រង់​សម្តែង​ហើយ ព្រះសម្ពុទ្ធ ដែល​ភិក្ខុសង្ឃ​គាល់​ត្រៀបត្រា​ល្អ​ណាស់​ហ្ន៎ បណ្ដា​ឥសី​ទាំងឡាយ ព្រះ​មាន​ព្រះ​ភាគ​ទ្រង់​ព្រះ​នាម​ថា​នាគ ជាទី​៧ នៃ​ពួក​ឥសី (រាប់​តាំង​អំពី​ព្រះពុទ្ធ​វិបស្សី​មក) តែង​បង្អុរ​ភ្លៀង ចំពោះ​សាវ័ក​ទាំងឡាយ បីដូច​ភ្លៀង​ធំ​ធ្លាក់​ចុះ បពិត្រ​ព្រះអង្គ​មាន​ព្យាយាម​ធំ វង្គីសៈ​ជា​សាវ័ក​របស់​ព្រះអង្គ ចេញ​មក​អំពី​ទី​សម្រាក ក្នុង​វេលា​ថ្ងៃ ព្រោះ​ចង់​ឃើញ​ព្រះ​សាស្ដា សូម​ថ្វាយ​បង្គំ​ព្រះ​បាទា​របស់​ព្រះអង្គ។</p>
        <p>ព្រះអង្គ​ត្រាស់​ថា ម្នាល​វងី្គសៈ គាថា​ទាំងឡាយ​នេះ អ្នក​ធ្លាប់​បាន​ត្រិះរិះ​ពី​កាល​មុន​ឬ ឬ​ទើប​នឹង​ប្រាកដ​ដល់​អ្នក មួយ​រំពេច​នេះ​ទេ។ បពិត្រ​ព្រះអង្គ​ដ៏​ចម្រើន គាថា​ទាំង​នេះ ខ្ញុំព្រះអង្គ​មិន​ដែល​បាន​ត្រិះរិះ ពី​កាល​មុន​មក​ទេ ស្រាប់តែ​ប្រាកដ​ដល់​ខ្ញុំ​ព្រះអង្គ មួយ​រំពេច​នេះ​ឯង។ ម្នាល​វងី្គសៈ បើ​ដូច្នោះ គាថា​ទាំងឡាយ ដែល​អ្នក​មិន​ធ្លាប់​បាន​ត្រិះរិះ​ក្នុង​កាល​មុន​មក​នោះ ចូរ​អ្នក​សម្តែង​ឲ្យ​ក្រៃលែង​តទៅទៀត។</p>
        <p><a class='ref km' id='km២២៩' href='#km២២៩'>២២៩</a>ព្រះ​វងី្គសៈ​មាន​អាយុ ទទួល​ព្រះបន្ទូល​នៃ​ព្រះ​មាន​ព្រះ​ភាគ​ថា ព្រះករុណា ព្រះអង្គ ហើយ​ពោល​សរសើរ​ព្រះ​មាន​ព្រះ​ភាគ ដោយ​គាថា​ទាំងឡាយ ដែល​មិន​ធ្លាប់​ត្រិះរិះ​ក្នុង​កាល​មុន ឲ្យ​ក្រៃលែង​តទៅ​ថា</p>
        <p>ព្រះ​មាន​ព្រះ​ភាគ ទ្រង់​គ្រប​សង្កត់​នូវ​ផ្លូវ​ខុស​ជា​ច្រើន របស់​មារ ទ្រង់​ត្រាច់​ទៅ​បំបាក់​គោល​គឺ​កិលេស​បាន លោក​ទាំងឡាយ ចូរ​មើល​ព្រះអង្គ​កំពុង​ស្រាយ នូវ​ចំណង​ ដែល​មិន​អាស្រ័យ​កិលេស ទ្រង់​ចែក​ធម៌​ជា​ចំណែកៗ ព្រះអង្គ​សម្តែង​ប្រាប់​ផ្លូវ​ច្រើន​បែប ដើម្បី​រើ​ខ្លួន​ចាក​អន្លង់ (ទាំង​៤) កាលបើ​ព្រះអង្គ​សម្តែង​ប្រាប់ នូវ​ព្រះនិព្វាន​នោះ​ហើយ ពួក​ជន​ដែល​ជា​អ្នក​ឃើញ​ធម៌ ក៏​តាំង​នៅ​ឥត​មាន​រសេមរសាម ព្រះអង្គ​ជា​អ្នក​ធ្វើ​នូវ​ពន្លឺ ត្រាស់​ដឹង​នូវ​ធម៌ បាន​ឃើញ​ច្បាស់ នូវ​ព្រះនិព្វាន ជា​ទី​កន្លង​បង់​នូវ​ហេតុ នៃ​ទិដ្ឋិ​ទាំងអស់ លុះ​ព្រះអង្គ​ត្រាស់​ដឹង ធ្វើឲ្យ​ជាក់ច្បាស់​ហើយ សម្តែង​នូវ​ធម៌​ដ៏​ឧត្តម ដល់​ជន​ទាំងឡាយ​ដែល​មាន​សទ្ធា កាលបើ​ធម៌ ដែល​ព្រះអង្គ​សម្តែង ដោយ​ល្អ​យ៉ាង​នេះ​ហើយ ជន​ទាំងឡាយ​អ្នក​ដឹង​ច្បាស់ នឹង​មាន​សេចក្ដី​ប្រមាទ ដូចម្ដេច​បាន ព្រោះ​ហេតុ​នោះ​ឯង បុគ្គល​ក្នុង​សាសនា របស់​ព្រះ​មាន​ព្រះ​ភាគ​នោះ គប្បី​ជា​អ្នក​មិន​ប្រមាទ គប្បី​សិក្សា​រឿយៗ នូវ​ការ​ថ្វាយ​បង្គំ​គ្រប់​កាល​ចុះ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>