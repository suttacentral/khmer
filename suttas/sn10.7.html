<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn10.7' lang='km'>
        <header>
            <ul>
            </ul>
            <h1>បុនព្វសុ​សូត្រ ទី ៧</h1>
        </header>
        <p><a class='ref km' id='km301' href='#km301'>៣០១</a>សម័យ​មួយ ព្រះ​មាន​ព្រះ​ភាគ ទ្រង់​គង់​នៅ​ក្នុង​វត្ត​ជេតពន របស់​អានាថ​បិណ្ឌិក​សេដ្ឋី ទៀប​ក្រុង​សាវត្ថី។ សម័យ​នោះ​ឯង ព្រះ​មាន​ព្រះ​ភាគ ទ្រង់​ពន្យល់​ណែនាំ​ពួក​ភិក្ខុ​ឲ្យ​ឃើញ​ច្បាស់ ឲ្យ​កាន់​យក ឲ្យ​អាច​ហាន ឲ្យ​រីករាយ ដោយ​ធម្មីកថា ប្រកប​ដោយ​ព្រះនិព្វាន។ ពួក​ភិក្ខុ​នោះ ក៏​ធ្វើ​ឲ្យ​ជា​ប្រយោជន៍ ធ្វើ​ទុក​ក្នុង​ចិត្ត ប្រមូល​មកនូវ​ចិត្ត​ទាំងពួង ផ្ទៀង​សោត​ប្រសាទ​ប្រុង​ស្ដាប់​ធម៌។</p>
        <p><a class='ref km' id='km302' href='#km302'>៣០២</a>គ្រា​នោះ​ឯង យក្ខិនី​ឈ្មោះ​បុនព្វសុ​មាតា លួង​កូន​តូច យ៉ាង​នេះ​ថា</p>
        <p>ម្នាល​នាង​ឧត្តរា ចូរ​ឯង​ស្ងៀម​ទៅ ម្នាល​បុនព្វសុ ចូរ​ឯង​ស្ងៀម​ទៅ អញ​នឹង​ស្ដាប់​ធម៌ របស់​ព្រះ​សាស្ដា​ជា​ព្រះពុទ្ធ​ដ៏​ប្រសើរ​សិន ព្រះ​មាន​ព្រះ​ភាគ បាន​សម្តែង​នូវ​ព្រះនិព្វាន ថា​ជា​គ្រឿង​រួច​ចាក​គន្ថធម៌​ទាំងពួង ម្យ៉ាង​ទៀត សេចក្ដី​ប្រាថ្នា​ក្នុង​ធម៌​នោះ របស់​អញ​ខ្លាំង​ហួស​ប្រមាណ កូន​របស់​ខ្លួន​ក៏​ជា​ទី​ស្រឡាញ់​ក្នុង​លោក ប្ដី​របស់​ខ្លួន​ក៏​ជា​ទី​ស្រឡាញ់​ក្នុង​លោក តែ​សេចក្ដី​ប្រាថ្នា​ធម៌​នោះ របស់​អញ​ជា​ទី​ស្រឡាញ់​ក្រៃ​លែង​ជាង​នោះ​ទៅ​ទៀត កូន​ក្ដី ប្ដី​ក្ដី ដែល​ជាទី​ស្រឡាញ់ មិន​មែន​ដោះ​អញ​ឲ្យ​រួច​ចាក​ទុក្ខ​បាន​ទេ មាន​តែ​ការ​ស្ដាប់​ធម៌​ទើប​ដោះ​សត្វ​ទាំងឡាយ ឲ្យ​រួច​ចាក​ទុក្ខ​បាន កាល​បើ​សត្វ​លោក ត្រូវ​សេចក្ដី​ទុក្ខ​គ្រប​សង្កត់ ប្រកប​ដោយ​ជរា​និង​មរណៈ​ហើយ ព្រះ​មាន​ព្រះ​ភាគ ទ្រង់​ត្រាស់​ដឹង​ហើយ​នូវ​ធម៌​ណា អញ​ចង់​ស្ដាប់​ធម៌​នោះ ដើម្បី​រួច​ចាក​ជរា​និង​មរណៈ ម្នាល​បុនព្វសុ ចូរ​ឯង​ស្ងៀម​ទៅ។</p>
        <p><a class='ref km' id='km303' href='#km303'>៣០៣</a>បុនព្វសុ​កុមារ តប​ថា បពិត្រ​អ្នក​ម្ដាយ ខ្ញុំ​មិន​និយាយ​ទេ ទាំង​នាង​ឧត្តរា​នេះ​ក៏​ស្ងៀម​ដែរ សូម​អ្នក​ម្ដាយ​ស្ដាប់​ធម៌​ចុះ ការ​ស្ដាប់​ព្រះ​សទ្ធម្ម នាំ​មក​នូវ​សេចក្ដី​សុខ បពិត្រ​អ្នក​ម្ដាយ យើង​ដើរ​ទាំង​ទុក្ខ ព្រោះ​មិន​បាន​ដឹង​ព្រះ​សទ្ធម្ម ព្រះពុទ្ធ​នុ៎ះ ជា​អ្នក​ធ្វើ​នូវ​ពន្លឺ​ដល់​ទេវតា​និង​មនុស្ស​ទាំងឡាយ​ដែល​វង្វេង មាន​ព្រះ​សរីរៈ​ជាទី​បំផុត ព្រះ​អង្គ​មាន​បញ្ញា​ចក្ខុ ទ្រង់​កំពុង​សម្តែង​ធម៌។</p>
        <p><a class='ref km' id='km304' href='#km304'>៣០៤</a>(បុនព្វសុ​មាតា​ពោល​ថា) ប្រពៃ​ណាស់​ហ្ន៎ កូន​កើត​ហើយ ដេក​នៅ​នា​ទ្រូង ដែល​ជា​បណ្ឌិត កូន​របស់​អញ ស្រឡាញ់​ធម៌​ដ៏​បរិសុទ្ធ របស់​ព្រះពុទ្ធ​ដ៏​ប្រសើរ ម្នាល​បុនព្វសុ ចូរ​ឯង​បាន​សុខ​ស្រួល អញ​បាន​ខ្ពង់ខ្ពស់ (ក្នុង​សាសនា) តាំង​ពី​ថ្ងៃ​នេះ​ហើយ ទាំង​នាង​ឧត្តរា ក៏​ចូរ​ស្ដាប់​អរិយ​សច្ច​ទាំងឡាយ ដែល​អញ​និង​ឃើញ​ហើយ​ចុះ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>