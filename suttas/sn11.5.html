<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.5' lang='km'>
        <header>
            <ul>
            </ul>
            <h1>សុភាសិត​ជយ​សូត្រ ទី ៥</h1>
        </header>
        <p><a class='ref km' id='km៣៥៦' href='#km៣៥៦'>៣៥៦</a>សម័យ​មួយ ព្រះមានព្រះភាគ ទ្រង់​គង់​នៅ​ក្នុង​ជេតពន របស់​អនាថ​បិណិ្ឌក​សេដ្ឋី ជិត​ក្រុង​សាវត្ថី។ ក្នុង​ទី​នោះ​ឯង។បេ។</p>
        <p><a class='ref km' id='km៣៥៧' href='#km៣៥៧'>៣៥៧</a>ព្រះមានព្រះភាគ ទ្រង់​ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ រឿង​ធ្លាប់​មាន​មក​ថា សង្គ្រាម​ទេវតា​និង​អសុរ បាន​ប្រទល់​គ្នា​ហើយ។ ម្នាល​ភិក្ខុ​ទាំងឡាយ គ្រា​នោះ​ឯង វេបចិតិ្តអសុរិន្ទ​បាន​និយាយ​នឹង​សក្កទេវានមិន្ទ​យ៉ាង​នេះ​ថា នែ​ទេវានមិន្ទ ជ័យជំនះ​ចូរ​មាន​ដោយ​សុភាសិត​ចុះ។ សក្កទេវរាជ​តប​ថា ម្នាល​វេបចិត្តិ ជ័យជំនះ​ចូរ​មាន​ដោយ​សុភាសិត​ចុះ។ ម្នាល​ភិក្ខុ​ទាំងឡាយ លំដាប់​នោះ​ឯង ពួក​ទេវតា​និង​ពួក​អសុរ​បាន​តាំង​ពួក​បរិស័ទ (ជា​សាក្សី) ថា ពួក​បរិស័ទ​ទាំង​នេះ​នឹង​ដឹង​ច្បាស់ នូវ​សុភាសិត ឬ​ទុញ្ភសិត​របស់​យើង។ ម្នាល​ភិក្ខុ​ទាំងឡាយ ក្នុង​កាល​នោះ វេបចិតិ្តអសុរិន្ទ បាន​និយាយ​នឹង​សក្កទេវានមិន្ទ​យ៉ាង​នេះ​ថា នែ​ទេវានមិន្ទ ចូរ​អ្នក​ពោល​គាថា​ចុះ។ ម្នាល​ភិក្ខុ​ទាំងឡាយ កាល​វេបចិតិ្តអសុរិន្ទ​និយាយ យ៉ាង​នេះ​ហើយ សក្កទេវានមិន្ទ​បាន​និយាយ​នឹង​វេបចិត្តិអសុរិន្ទ យ៉ាង​នេះ​ថា នែ​វេបចិតិ្ត ពួក​អ្នក​ជា​ទេវតា កើត​មុន​ក្នុង​ឋាន​នេះ នែវេបចិតិ្ត ចូរ​អ្នក​ពោល​គាថា​មុន​ចុះ។</p>
        <p><a class='ref km' id='km៣៥៨' href='#km៣៥៨'>៣៥៨</a>ម្នាល​ភិក្ខុ​ទាំងឡាយ កាល​បើ​សក្កទេវានមិន្ទ និយាយ​យ៉ាង​នេះ​ហើយ វេបចិត្តិអសុរិន្ទ បាន​ពោល​គាថា​នេះ​ថា</p>
        <p>បើ​បុគ្គល មិន​ឃាត់​ហាម​ជន​ពាល​ទេ ពួក​ជន​ពាល នឹង​រឹង​រឹត​តែ​ឈ្លាន​ពាន​ឡើង ហេតុ​នោះ អ្នក​ប្រាជ្ញ​ត្រូវ​ឃាត់​ហាម​ជន​ពាល ដោយ​អាជ្ញា​ដ៏​ខ្លាំង</p>
        <p>ម្នាល​ភិក្ខុ​ទាំងឡាយ ពួក​អសុរ សប្បាយ​រីករាយ​នឹង​គាថា ដែល​វេបចិតិ្តអសុរិន្ទ​បាន​ពោល​ហើយ តែ​ពួក​ទេវតា​នៅ​ស្ងៀម។ ម្នាល​ភិក្ខុ​ទាំងឡាយ លំដាប់​នោះ​ឯង វេបចិតិ្តអសុរិន្ទ បាន​ពោល នឹង​សក្កទេវានមិន្ទ​យ៉ាង​នេះ​ថា នែ​ទេវានមិន្ទ អ្នក​ឯង​ចូរ​ពោល​គាថា​ចុះ។</p>
        <p><a class='ref km' id='km៣៥៩' href='#km៣៥៩'>៣៥៩</a>ម្នាល​ភិក្ខុ​ទាំងឡាយ កាលបើ​វេបចិតិ្តអសុរិន្ទ​និយាយ​យ៉ាង​នេះ​ហើយ សក្កទេវានមិន្ទ បាន​ពោល​គាថា​នេះ​ថា</p>
        <p>អ្នក​ណា​មាន​ស្មារតី ដឹង​ថា អ្នក​ដទៃ​ក្រោធ ហើយ​ទ្រាំ​អត់​បាន ខ្ញុំ​សំគាល់​អ្នក​នុ៎ះ​ឯង ថា​ជា​អ្នក​ឃាត់​ហាម​បុគ្គល​ពាល។</p>
        <p>ម្នាល​ភិក្ខុ​ទាំងឡាយ ពួក​ទេវតា សប្បាយ​រីករាយ​នឹង​គាថា ដែល​សក្កទេវានមិន្ទ​ពោល​ហើយ តែ​ពួក​អសុរ​នៅ​ស្ងៀម។ ម្នាល​ភិក្ខុ​ទាំងឡាយ គ្រា​នោះ​ឯង សក្កទេវានមិន្ទ​បាន​ពោល នឹង​វេបចិតិ្តអសុរិន្ទ​យ៉ាង​នេះ​ថា ម្នាល​វេបចិតិ្ត អ្នក​ចូរ​ពោល​គាថា​ចុះ។</p>
        <p><a class='ref km' id='km៣៦០' href='#km៣៦០'>៣៦០</a>ម្នាល​ភិក្ខុ​ទាំងឡាយ កាល​បើ​សក្កទេវានមិន្ទ​និយាយ​យ៉ាង​នេះ​ហើយ វេបចិតិ្តអសុរិន្ទ បាន​ពោល​គាថា​នេះ​ថា</p>
        <p>នែ​វាសវៈ ខ្ញុំ​យល់​ឃើញ​ថា សេចក្ដី​អត់ធន់​នុ៎ះ​ឯង ជា​ទោស​វិញ​ទេ ដ្បិត​បុគ្គល​ពាល តែង​សំគាល់​អ្នក​អត់ធន់​នោះ​ថា អ្នក​នេះ​អត់ធន់​ព្រោះ​តែ​ខ្លាច​អញ ហេតុ​នោះ បាន​ជា​បុគ្គល​ឥត​ប្រាជ្ញា រឹង​រឹត​តែ​សង្កត់សង្កិន​គេ ដូច​ជា​គោ​ព្រួត​សង្កត់សង្កិន​គោ ដែល​ចាញ់​បោល​ទៅ។</p>
        <p>ម្នាល​ភិក្ខុ​ទាំងឡាយ ពួក​អសុរសប្បាយ​រីករាយ នឹង​គាថាដែល​វេបចិតិ្ត-​អសុរិន្ទ​​ពោល​ហើយ តែ​ពួក​ទេវតា​នៅ​ស្ងៀម។ ម្នាល​ភិក្ខុ​ទាំងឡាយ លំដាប់​នោះ​ឯង វេបចិតិ្តអសុរិន្ទ​បាន​ពោល នឹង​សក្កទេវានមិន្ទ​យ៉ាង​នេះ​ថា នែ​ទេវានមិន្ទ អ្នក​ចូរ​ពោល​គាថា​ចុះ។</p>
        <p><a class='ref km' id='km៣៦១' href='#km៣៦១'>៣៦១</a>ម្នាល​ភិក្ខុ​ទាំងឡាយ កាលបើ​វេបចិតិ្តអសុរិន្ទ​និយាយ​យ៉ាង​នេះ​ហើយ សក្កទេវានមិន្ទ បាន​ពោល​គាថា​ទាំងឡាយ​នេះ​ថា</p>
        <p>បុគ្គល​ពាល​ចង់​សំគាល់​ក្ដី មិន​សំគាល់​ក្ដី​ថា អ្នក​នេះ​អត់ធន់​ព្រោះតែ​ខ្លាច​អញ ក៏​តាម​ការណ៍​ចុះ តែ​ថា​ប្រយោជន៍​ទាំងឡាយ មាន​ប្រយោជន៍​ខ្លួន​ជា​សំខាន់ ប្រយោជន៍​អ្វី​ឲ្យ​ក្រៃលែង​ជាង​ខន្តិ​មិន​មាន​ទេ ជន​ណា​មាន​កម្លាំង ជា​អ្នក​ស្ងប់ ហើយ​អត់ឱន ចំពោះ​បុគ្គល​មាន​កម្លាំង​ខ្សោយ បណ្ឌិត​ទាំងឡាយ សរសើរ​ជន​នោះ ថា​ជា​អ្នក​មាន​សេចក្ដី​អត់ទ្រាំ​ដ៏​ក្រៃលែង ព្រោះថា បុគ្គល​មាន​កម្លាំង​ថយ តែង​អត់​សង្កត់​ជានិច្ច កម្លាំង​របស់​ជន​ណា ជា​កម្លាំង​ពាល បណ្ឌិត​ទាំងឡាយ ពោល​សំដៅ​កម្លាំង​ជន​នោះ​ថា មិន​មែន​ជា​កម្លាំង​ទេ ជន​អ្នក​តិះដៀល ចំពោះ​បុគ្គល​អ្នក​មាន​កម្លាំងជា​អ្នក​មាន​ធម៌​គ្រប់គ្រង មិន​មាន​ទេ អ្នក​ណា​ខឹង​តប​នឹង បុគ្គល​អ្នក​ខឹង សេចក្ដី​អាក្រក់ រមែង​មាន​ដល់​អ្នក​នោះ​ឯង ព្រោះ​សេចក្ដី​​ខឹង​តប​នោះ ឯ​បុគ្គល​អ្នក​មិន​ខឹង​តប​នឹង​បុគ្គល​អ្នក​ខឹង ឈ្មោះ​ថា​ឈ្នះ​សង្គ្រាម ដែល​ឈ្នះ​បាន​ដោយ​កម្រ បុគ្គល​ណា​មាន​ស្មារតី ដឹង​ថា បុគ្គល​ដទៃ​ខឹង ហើយ​ទ្រាំ​អត់​បាន (បុគ្គល​នោះ) ឈ្មោះ​ថា​ប្រព្រឹត្ត​នូវ​ប្រយោជន៍​ដល់​ជន​ទាំង​ពីរ​ខាង គឺ​ខ្លួន​ឯង ១ អ្នក​ដទៃ ១ កាល​ជន​ទាំង​ពីរ​ខាង គឺ​ខ្លួនឯង​និង​អ្នក​ដទៃ កំពុង​សះ​ជា​នឹង​គ្នា ពួក​ជន​ណា​សំគាល់​ថា​គេ​ល្ងង់ (ពួក​ជន​នោះ) ឈ្មោះ​ថា​មិន​យល់​ធម៌​ច្បាស់​ទេ។</p>
        <p>ម្នាល​ភិក្ខុ​ទាំងឡាយ កាលបើ​សក្កៈទេវានមិន្ទ​ពោល​គាថា​ទាំងឡាយ​ហើយ ពួក​ទេវតា​ក៏​អនុមោទនា តែ​ពួក​អសុរ​នៅ​ស្ងៀម។</p>
        <p><a class='ref km' id='km៣៦២' href='#km៣៦២'>៣៦២</a>ម្នាល​ភិក្ខុ​ទាំងឡាយ លំដាប់​នោះ​ឯង ពួក​បរិស័ទ​របស់​ទេវតា​និង​​​​អសុរ​បាន​និយាយ​គ្នា យ៉ាង​នេះ​ថា គាថា​ទាំងឡាយ ដែល​វេបចិតិ្តអសុរិន្ទ​ពោល​ហើយ គាថា​ទាំងនោះ សុទ្ធតែ​ប្រកប​ដោយ​ការ​ធ្លាក់​ចុះ​ក្នុង​អាជ្ញា ប្រកប​​​​ដោយ​ការ​ធ្លាក់​ចុះ​ក្នុង​សស្ត្រា ឯ​សេចក្ដី​ប្រកួត​ប្រកាន់​ក៏​ព្រោះ​ហេតុ​នេះ សេចក្ដី​ទាស់ទែង​ក៏​ព្រោះ​ហេតុ​នេះ ការ​ឈ្លោះ​ក៏​ព្រោះ​ហេតុ​នេះ ចំណែក​គាថា​ទាំងឡាយ ដែល​សក្កទេវានមិន្ទ​ពោល​ហើយ​នោះ​ឯង ជា​គាថា​មិន​ធ្លាក់​ក្នុង​អាជ្ញា មិន​ធ្លាក់​ចុះ​ក្នុង​សស្ត្រា ឯ​ការ​មិន​ប្រកួត​ប្រកាន់​ក៏​ព្រោះ​ហេតុ​នេះ ការ​មិន​ទាស់​ទែង​ក៏​ព្រោះ​ហេតុ​នេះ ការ​មិន​ឈ្លោះក៏​ព្រោះ​ហេតុ​នេះ សក្កទេវ-​ន​​​​មិន្ទ មាន​ជ័យជំនះ ដោយ​សុភាសិត។ ម្នាល​ភិក្ខុ​ទាំងឡាយ សក្កទេវានមិន្ទ មាន​ជ័យជំនះ ដោយសារ​សុភាសិត​ដូច្នេះ​ឯង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>