<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.22' lang='km'>
        <header>
            <ul>
            </ul>
            <h1>ទុព្វណ្ណិយ​សូត្រ ទី ២</h1>
        </header>
        <p><a class='ref km' id='km៤២៥' href='#km៤២៥'>៤២៥</a>សាវត្ថី​និទាន។ ម្នាល​ភិក្ខុ​ទាំងឡាយ កាល​ពី​ព្រេង​នាយ មាន​យក្ស ១ សម្បុរ​អាក្រក់ ខ្លួន​តឿ ពោះ​កំប៉ោង បាន​អង្គុយ​លើ​អាសនៈ របស់​សក្កទេវានមិន្ទ។ ម្នាល​ភិក្ខុ​ទាំងឡាយ មាន​សេចក្ដី​ដំណាល​ក្នុង​រឿង​នោះ​ថា ពួក​ទេវតា​ក្នុង​ឋាន​តាវត្តិង្ស ពោល​ទោស​តិះដៀល បន្តុះបង្អាប់​ថា អស្ចារ្យ​ណាស់​ហ្ន៎ ចម្លែក​ណាស់​ហ្ន៎ យក្ស​មាន​សម្បុរ​អាក្រក់ ខ្លួន​តឿ ពោះ​កំប៉ោង​នេះ ហ៊ាន​អង្គុយ​លើ​អាសនៈ​របស់​សក្កទេវានមិន្ទ។ ម្នាល​ភិក្ខុ​ទាំងឡាយ ទោះបី​ពួក​ទេវតា​ក្នុង​ឋាន​តាវត្តិង្ស ពោល​ទោស តិះដៀល បន្តុះបង្អាប់ ដោយ​ហេតុ​ណាៗ យក្ស​នោះ ក៏​រឹតតែ​មាន​រូប​ល្អ​ផង គួរ​ជា​ទី​ពិតពិល​រមិល​មើល​ក្រៃពេក​ផង រឹតតែ​ឲ្យ​ជ្រះថ្លា​ផង ដោយ​ហេតុ​នោះៗ។</p>
        <p><a class='ref km' id='km៤២៦' href='#km៤២៦'>៤២៦</a>ម្នាល​ភិក្ខុ​ទាំងឡាយ លំដាប់​នោះ ពួក​ទេវតា​ក្នុង​ឋាន​តាវត្តិង្ស ចូល​ទៅ​គាល់​សក្កទេវានមិន្ទ លុះ​ចូល​ទៅ​ដល់​ហើយ បាន​ក្រាប​ទូល​សក្កទេវានមិន្ទ​យ៉ាង​នេះ​ថា បពិត្រ​ព្រះអង្គ​អ្នក​និទ៌ុក្ខ ឥឡូវ​នេះ មាន​យក្ស ១ សម្បុរ​អាក្រក់ ខ្លួន​តឿ ពោះ​កំប៉ោង អង្គុយ​លើ​អាសនៈ​របស់​ព្រះអង្គ។ បពិត្រ​ព្រះអង្គ​អ្នក​និទ៌ុក្ខ ក្នុង​រឿង​នោះ​ឮ​ថា ពួក​ទេវតា​ក្នុង​ឋាន​តាវត្តិង្ស ពោល​ទោស តិះដៀល បន្តុះបង្អាប់​ថា អស្ចារ្យ​ណាស់​ហ្ន៎ ចម្លែក​ណាស់​ហ្ន៎ យក្ស​មាន​សម្បុរ​អាក្រក់ ខ្លួន​តឿ ពោះ​កំប៉ោង​នេះ ហ៊ាន​អង្គុយ​លើ​អាសនៈ របស់​សក្កទេវានមិន្ទ បពិត្រ​ព្រះអង្គ​អ្នក​និទ៌ុក្ខ ទោះបី​ពួក​ទេវតា​ឋាន​តាវត្តិង្ស ពោល​ទោស តិះដៀល បន្តុះបង្អាប់​យ៉ាង​ណាៗ ក៏​យក្ស​នោះ​រឹតតែ​មាន​រូប​ល្អ​ឡើង​ផង គួរ​ជា​ទី​ពិតពិល​រមិល​មើល​ក្រៃលែង​ពេក​ផង រឹតតែ​គួរ​ឲ្យ​ជ្រះថ្លា​ផង បពិត្រ​ព្រះអង្គ​អ្នក​និទ៌ុក្ខ យក្ស​នោះ​ពិត​ជា​ឈ្មោះ កោធភក្ស (មាន​សេចក្ដី​ក្រោធ​ជា​អាហារ) ហើយ។</p>
        <p><a class='ref km' id='km៤២៧' href='#km៤២៧'>៤២៧</a>ម្នាល​ភិក្ខុ​ទាំងឡាយ គ្រា​នោះ​ឯង សក្កទេវានមិន្ទ​ចូល​ទៅ​រក​កោធភក្ខ​យក្ស លុះ​ចូល​ទៅ​ដល់​ហើយ ធ្វើ​សំពត់​ឆៀង​ស្មា​ម្ខាង លុត​ព្រះ​ផានុមណ្ឌល​ខាង​ស្ដាំ​លើ​ប្រឹថពី ប្រណម្យ​អញ្ជលី ចំពោះ​កោធភក្ខ​យក្ស​នោះ ហើយ​បញ្ចេញ​ព្រះនាម​ឲ្យ​ឮ​បី​ដង​ថា នែ​អ្នក​និទ៌ុក្ខ​ខ្ញុំ​ជា​សក្កទេវានមិន្ទ ....... នែ​អ្នក​និទ៌ុក្ខ ខ្ញុំ​ជា​សក្កទេវានមិន្ទ។ ម្នាល​ភិក្ខុ​ទាំងឡាយ សក្កទេវានមិន្ទ បញ្ចេញ​ព្រះនាម​ដោយ​ហេតុ​ណាៗ យក្ស​នោះ ក៏​ត្រឡប់​ជា​មាន​សម្បុរ​រឹតតែ​អាក្រក់​ផង រឹតតែ​មាន​ខ្លួន​តឿ ពោះ​កំប៉ោង​ផង ដោយ​ហេតុ​នោះៗ លុះ​មាន​សម្បុរ​រឹតតែ​អាក្រក់ និង​មាន​ខ្លួន​រឹតតែ​តឿ ពោះ​កំប៉ោង​ហើយ ក៏​បាត់​ក្នុង​ទី​នោះ​ទៅ។</p>
        <p><a class='ref km' id='km៤២៨' href='#km៤២៨'>៤២៨</a>ម្នាល​ភិក្ខុ​ទាំងឡាយ គ្រា​នោះ​ឯង សក្កទេវានមិន្ទ គង់​លើ​អាសនៈ​របស់​ខ្លួន ពន្យល់​ពួក​ទេវតា​ឋាន​តាវត្តិង្ស ហើយ​បាន​ពោល​គាថា​ទាំងឡាយ​នេះ ក្នុង​វេលា​នោះ​ថា</p>
        <p>ខ្ញុំ​មិន​ឲ្យ​ទោស​បៀតបៀន​បាន​ទេ ទាំង​មិន​ឲ្យ​ធម៌ ​ជា​គ្រឿង​នាំ​ត្រឡប់​ចិត្ត គឺ​សេចក្ដី​ក្រោធ​ចូល​មក​បាន ដោយ​ងាយ​ទេ ខ្ញុំ​មិន​ក្រោធ​មក​យូរ​ហើយ សេចក្ដី​ក្រោធ មិន​ដក់​នៅ​ក្នុង​ខ្លួន​ខ្ញុំ​ទេ បើ​ខ្ញុំ​ខឹង ខ្ញុំ​មិន​និយាយ​ពាក្យ​អាក្រក់​ផង មិន​សម្តែង​ធម៌​ទាំងឡាយ​ផង ខ្ញុំ​សំឡឹង​ឃើញ​ប្រយោជន៍​ខ្លួន បាន​ជា​ខ្ញុំ​សង្កត់សង្កិន​ខ្លួន​ខ្ញុំ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>