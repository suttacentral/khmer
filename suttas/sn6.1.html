<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.1' lang='km'>
        <header>
            <ul>
                <li>ព្រហ្ម​សំយុត្ត</li>
                <li>អាយាចន​វគ្គ ទី ១</li>
            </ul>
            <h1>អាយាចន​សូត្រ ទី ១</h1>
        </header>
        <p><a class='ref km' id='km៣៤' href='#km៣៤'>៣៤</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគ ទ្រង់​ទើប​នឹងបាន​ត្រាស់​ដឹង​ជា​ដំបូង ទ្រង់​គង់​នៅ​ក្រោម​ដើម អជបាល-​និគ្រោធ ប្រប​ឆ្នេរ​ស្ទឹងនេរព្ជារា ក្នុង​ឧរុវេលា​ប្រទេស។ គ្រានោះ​ឯង ព្រះមា​ន​ព្រះ​ភាគ ទ្រង់​ស្ដេច​ទៅ​គង់​ក្នុង​ទី​ស្ងាត់​សម្ងំ​នៅ មាន​ព្រះទ័យ​ត្រិះរិះ​កើត​ឡើង យ៉ាង​នេះ​ថា ធម៌នេះ​អាត្មា​អញ បាន​ត្រាស់​ដឹង​ហើយ ជា​ធម៌​ដ៏​ជ្រាលជ្រៅ ជា​ធម៌​ដែល​សត្វ​ឃើញ​បាន​ដោយ​កម្រ ជា​ធម៌​ដែល​សត្វ​ត្រាស់​ដឹង​បាន​ដោយ​កម្រ ជា​ធម៌​ស្ងប់​រម្ងាប់ ជា​ធម៌​ថ្លៃថ្លា ជា​ធម៌​ដែល​សត្វ​មិន​គប្បី​ស្ទង់​មើល ដោយ​សេចក្ដី​ត្រិះរិះ​បាន ជា​ធម៌​ដ៏​ល្អិត ជា​ធម៌​មាន​តែ​អ្នក​ប្រាជ្ញ ទើប​​ត្រាស់​ដឹង​បាន ឯ​ពួក​សត្វ​នេះ​ជា​អ្នក​ត្រេកត្រអាល​ដោយ​សេចក្ដី​អាល័យ ត្រេកអរ​ក្នុង​សេចក្ដី​អាល័យ រីករាយ​ក្នុង​សេចក្ដី​អាល័យ មួយទៀត បដិច្ចសមុប្បាទ​ធម៌ គឺ​ធម៌​ជា​បច្ច័យ​នៃ​គ្នា​និង​គ្នា​ណា បដិច្ចសមុប្បាទ​ធម៌​នេះ ពួក​សត្វ​​ជា​អ្នក​ត្រេកត្រអាល​ដោយ​សេចក្ដី​អាល័យ ត្រេកអរ​ក្នុង​សេចក្ដី​អាល័យ រីករាយ​ក្នុង​សេចក្ដី​អាល័យ ឃើញ​បាន​ដោយ​ក្រ មួយទៀត ធម៌​ណា សម្រាប់​រម្ងាប់​សង្ខារ​ទាំងពួង សម្រាប់​លះបង់​ឧបធិ​ទាំងពួង ជាទី​អស់​ទៅ​នៃ​តណ្ហា ជា​ទី​​នឿយណាយ​ចាក​រាគៈ ជាទី​រំលត់​សេចក្ដី​ទុក្ខ គឺ​ព្រះនិព្វានធម៌​នេះ ពួក​សត្វ​ឃើញ​បាន ដោយ​ក្រ​ដូចគ្នា ប្រសិនបើ​អាត្មា​អញ​សម្តែង​ធម៌​ទៅ ក៏​សត្វ​ទាំងឡាយ​ដទៃ មិន​គប្បី​ត្រាស់​ដឹង​ធម៌ របស់​អាត្មា​អញ​បាន​ទេ អាត្មា​អញ​នឹង​មានតែ​សេចក្ដី​លំបាក​នោះ អាត្មា​អញ​នឹង​មានតែ​សេចក្ដី​នឿយ​ព្រួយ​នោះ (ឥតអំពើ)។ បាន​ឮ​ថា ព្រះ​គាថា​ជា​អស្ចារ្យ​ទាំងឡាយ​នេះ ដែល​មិន​ធ្លាប់​បាន​​ស្ដាប់​មក​អំពី​កាល​មុន ក៏​ប្រាកដ​ដល់​ព្រះមានព្រះភាគ​ថា</p>
        <p>ឥឡូវនេះ អាត្មា​អញ មិន​គួរ​ប្រកាស​ធម៌ ដែល​អាត្មា​អញ បាន​ត្រាស់​ដឹង​ហើយ ដោយ​លំបាក​ទេ ព្រោះថា ធម៌​នេះ​សត្វ​ទាំងឡាយ​ដែល​ត្រូវ​រាគៈ ទោសៈ គ្រប​សង្កត់​ហើយ មិន​ងាយ​ត្រាស់​ដឹង​បាន​ទេ សត្វ​ទាំងឡាយ​ត្រេកអរ ដោយ​រាគៈ មាន​គំនរ​ងងឹត គឺ​អវិជ្ជា​បិទបាំង រមែង​មិន​ឃើញ នូវ​ធម៌​ដែល​ប្រព្រឹត្ត​ច្រាស​ខ្សែទឹក ជា​ធម៌​ល្អិត ជ្រាល​ជ្រៅ សត្វ​ឃើញ​បាន​ដោយ​កម្រ ជា​ធម៌​ដ៏​តូច​ឆ្មារ។</p>
        <p>កាល​ព្រះមានព្រះភាគ ពិចារណា​ដូច្នេះ​ហើយ ព្រះទ័យ​ក៏​បង្អោន​ទៅ​ដើម្បី​សេចក្ដី​ខ្វល់ខ្វាយ​តិច មិន​បង្អោន​ទៅ​ដើម្បី​នឹង​សម្តែង​ធម៌​ឡើយ។</p>
        <p><a class='ref km' id='km៣៥' href='#km៣៥'>៣៥</a>គ្រានោះ សហម្បតិ​ព្រហ្ម ដឹង​នូវ​សេចក្ដី​ត្រិះរិះ​ក្នុង​ព្រះទ័យ​របស់​ព្រះមានព្រះភាគ ដោយ​ចិត្ត​ហើយ ទើប​រំពឹង​គិត​ដូច្នេះ​ថា ឱហ៎្ន សត្វ​លោក​សាប​សូន្យ​មិន​ខាន ឱហ៎្ន សត្វ​លោក​វិនាស​មិន​ខាន ដ្បិត​ថា​ព្រះទ័យ របស់​ព្រះ​តថាគត ជា​អរហន្ត​សម្មាសម្ពុទ្ធ បង្អោន​ទៅ​ដើម្បី​សេចក្ដី​ខ្វល់ខ្វាយ​តិច មិន​បង្អោន​ទៅ​ដើម្បី​សម្តែង​ធម៌​ឡើយ។ គ្រានោះ សហម្បតិ​ព្រហ្ម ក៏​បាត់​អំពី​ព្រហ្ម​លោក​មក​ប្រាកដ ​ក្នុង​ទី​ចំពោះ​ព្រះភក្ត្រ​ព្រះមានព្រះភាគ ដោយ​ឆាប់​ភ្លាម ដូច​បុរស​មាន​កំលាំង​លា​ចេញ​នូវ​ដៃ​ដែល​បត់​ចូល ឬ​បត់​ចូល​នូវ​ដៃ​ដែល​លា​ចេញ។ លំដាប់​នោះ​សហម្បតិ​ព្រហ្ម ធ្វើ​នូវ​សំពត់ឧត្តរា​សង្គៈ​ឆៀង​ស្មា​ម្ខាង លុត​ចុះ​នូវ​មណ្ឌល​នៃ​ជង្គង់​ខាង​ស្ដាំ​លើ​ផែន​ដី ប្រណម្យ​អញ្ជលី ចំពោះ​ទៅ​រក​ព្រះមានព្រះភាគ ក្រាប​បង្គំ​ទូល​ព្រះមានព្រះភាគ ដូច្នេះ​ថា បពិត្រ​​​​ព្រះអង្គ​ដ៏​ចម្រើន ​សូម​ព្រះមានព្រះភាគទ្រង់​សម្តែង​ធម៌ សូម​ព្រះ​សុគ​ត​​​ទ្រង់​សម្តែង​ធម៌ សត្វ​ទាំងឡាយដែល​មាន​ធូលីស្រាល​ស្ដើង​ក្នុង​ភ្នែក​ក៏​មាន​ខ្លះ​ដែរ សត្វ​ទាំង​នោះនឹង​សាប​សូន្យ ព្រោះ​មិន​បាន​ស្ដាប់​ធម៌ សត្វ​ទាំងឡាយ ជា​អ្នក​ត្រាស់​ដឹង​នូវ​ធម៌​គង់​មាន។ សហម្បតិ​ព្រហ្ម បាន​ពោល​ពាក្យ​នេះ លុះ​ពោល​ពាក្យ​នេះ​រួច​ហើយ ទើប​ពោល​ពាក្យ​នេះ ត​ទៅ​ទៀត​ថា</p>
        <p>ពីមុន​រៀង​មក ធម៌​ដែល​ជន​ទាំងឡាយ អ្នក​ប្រកប​ដោយ​មន្ទិលតែង​គិត ជា​ធម៌​មិន​បរិសុទ្ធ កើត​ប្រាកដ​ក្នុង​ដែន​មគធៈ សូម​ព្រះអង្គ​​​បើក​នូវ​ទ្វារ នៃ​ព្រះនិព្វាន សត្វ​ទាំងឡាយ​នឹង​ស្ដាប់​នូវ​ធម៌ ដែល​ព្រះពុទ្ធ​ជា​អ្នក​ប្រាសចាក​មន្ទិល ទ្រង់​ត្រាស់​ដឹង​ហើយ បុរស​ឈរ​នៅ​លើ​កំពូលភ្នំ​សុទ្ធ​សឹង​ថ្ម គប្បី​ឃើញ​ប្រជុំ​ជន​ដោយ​ជុំវិញ យ៉ាងណាមិញ បពិត្រ​ព្រះអង្គ​មាន​បញ្ញា​ល្អ មាន​ចក្ខុ​ជុំវិញ ប្រាសចាក​សេចក្ដី​សោក សូម​ព្រះអង្គ​ឡើង​កាន់​ប្រាសាទ ដ៏ហើយ​ដោយ​ធម៌ គឺ​បញ្ញា​ដូច​ជា​ភ្នំ​នោះ ហើយ​ពិចារណា​មើល​នូវ​ប្រជុំ​ជន ដែល​ត្រូវ​សេចក្ដី​សោក​គ្រប​សង្កត់ ដែល​ត្រូវ​ជាតិ ជរា គ្រប​សង្កត់។ បពិត្រ​ព្រះអង្គ​មាន​ព្យាយាម ទ្រង់​ឈ្នះ​នូវ​សង្គ្រាម សូម​ព្រះអង្គ​ក្រោក​ឡើង បពិត្រ​ព្រះអង្គ ជា​អ្នក​នាំ​ទៅ​នូវ​ពពួក​សត្វ ព្រះអង្គ​មិន​មាន​បំណុល សូម​ទ្រង់​ស្តេច​ទៅ​ក្នុង​លោក សូម​ព្រះមានព្រះភាគ ទ្រង់​សម្តែង​ធម៌ សត្វ​ទាំងឡាយ​ជា​អ្នក​ត្រាស់​ដឹង​គង់​មាន។</p>
        <p><a class='ref km' id='km៣៦' href='#km៣៦'>៣៦</a>គ្រានោះ ព្រះមានព្រះភាគ ទ្រង់​ជ្រាប​ច្បាស់​នូវ​សេចក្ដី​អារាធនា​របស់​​ព្រហ្ម​ផង ទ្រង់​អាស្រ័យ​នូវ​សេចក្ដី​ករុណា ចំពោះ​សត្វ​ទាំងឡាយ​ផង ទើប​​ទ្រង់​រមិលមើល​នូវ​សត្វលោក ដោយ​ពុទ្ធ​ចក្ខុ ។ កាលដែលព្រះមានព្រះភាគ​​ ទ្រង់រមិលមើលនូវសត្វលោក​ ដោយពុទ្ធចក្ខុ ទ្រង់​បាន​ឃើញ​សត្វ​ទាំងឡាយ មាន​ភ្នែក​ប្រកប​ដោយ​ធូលី​តិច​ខ្លះ មាន​ភ្នែក​ប្រកប​ដោយ​ធូលី​ច្រើន​ខ្លះ មាន​ឥន្ទ្រិយ​ក្លា​ខ្លះ មាន​ឥន្ទ្រិយ​ទន់​ខ្លះ មាន​អាការ​ល្អ​ខ្លះ មាន​អាការ​អាក្រក់​ខ្លះ ជា​សត្វ​ដែល​ឲ្យ​ត្រាស់​ដឹង​បាន​ដោយ​ងាយ​ខ្លះ ជា​សត្វ​ដែល​ឲ្យ​ត្រាស់​ដឹង​ដោយ​ក្រ​ខ្លះ ជា​អ្នក​ឃើញ​នូវ​ទោស​និង​ភ័យ ក្នុង​បរលោក​ខ្លះ។ ប្រៀប​ដូច​ជល​ជាតិ​ពួក​ខ្លះ គឺ​ផ្កា​ព្រលិត​ក្ដី ឈូក​ក្រហម​ក្ដី ឈូក​ស​ក្ដី ក្នុង​គុម្ព​ព្រលិត​ក្ដី គុម្ព​ឈូក​ក្រហម​ក្ដី គុម្ព​ឈូក​ស​ក្ដី ដុះ​ឡើង​ក្នុង​ទឹក ចំរើន​ឡើង​ក្នុង​ទឹក លូតលាស់​តាម​ទឹក លិច​នៅ​ក្នុង​ទឹក មាន​ជល​ជាតិ​ពួក​ខ្លះ គឺ​ផ្កា​ព្រលិត​ក្ដី ឈូក​ក្រហម​ក្ដី ឈូក​ស​ក្ដី ដុះ​ឡើង​ក្នុង​ទឹក ចំរើន​ឡើង​ក្នុង​ទឹក ឋិត​នៅ​ត្រឹម​ស្មើនឹង​ទឹក មាន​ជល​ជាតិ​ពួក​ខ្លះ គឺ​ផ្កា​ព្រលិត​ក្ដី ឈូក​ក្រហម​ក្ដី ឈូក​ស​កី្ត ដុះ​ឡើង​ក្នុង​ទឹក ចំរើន​ឡើង​ក្នុង​ទឹក លូត​ផុត​អំពី​ទឹក មិន​ទទឹក​ដោយ​ទឹក មាន​ឧបមា​យ៉ាងណាមិញ កាល​ដែល​ព្រះមានព្រះភាគ ទ្រង់​រមិលមើល​នូវ​សត្វលោក ដោយ​ពុទ្ធ​ចក្ខុ ទ្រង់​ឃើញ​សត្វ​ទាំងឡាយ មាន​ភ្នែក​ប្រកបដោយ​ធូលី​តិច​ខ្លះ មាន​ភ្នែក​ប្រកបដោយ​ធូលី​ច្រើន​ខ្លះ មាន​ឥន្ទ្រិយ​ក្លា​ខ្លះ មាន​ឥន្ទ្រិយ​ទន់​ខ្លះ មាន​អាការ​ល្អ​ខ្លះ មាន​អាការ​អាក្រក់​ខ្លះ ជា​សត្វ​ដែល​ឲ្យ​ត្រាស់​ដឹង​បាន​ដោយ​ងាយ​ខ្លះ ជា​សត្វ​ដែល​ឲ្យ​ត្រាស់​ដឹង​បាន​ដោយ​ក្រ​ខ្លះ ជា​អ្នក​ឃើញ​នូវ​ទោស​និង​ភ័យ​ក្នុង​បរលោក​ខ្លះ លុះ​ទ្រង់​ឃើញ​ហើយ បាន​ពោល​គាថា តប​នឹង​សហម្បតិ​ព្រហ្ម​ថា</p>
        <p>ទ្វារ​នៃ​ព្រះនិព្វាន​នេះ​តថាគត​បាន​បើក​ហើយ សត្វ​ទាំងឡាយ​ណា មាន​សោត​ប្រសាទ ចូរ​បញ្ចេញ​នូវ​សទ្ធា​ចុះ ម្នាល​ព្រហ្ម តថាគត​សំគាល់​នូវ​សេចក្ដី​លំបាក បាន​ជា​មិន​សម្តែង​ធម៌​ដែល​ស្ទាត់ ជា​ធម៌​ដ៏​ឧត្ដម ដល់​ពួក​មនុស្ស​ទាំងឡាយ។</p>
        <p><a class='ref km' id='km៣៧' href='#km៣៧'>៣៧</a>គ្រានោះ សហម្បតិ​ព្រហ្ម​គិត​ថា អាត្មា​អញ​ជា​បុគ្គល​ដែល​ព្រះមានព្រះភាគទ្រង់​ធ្វើ​ឱកាស​ដើម្បី​នឹង​សម្តែង​ធម៌​ហើយ (លុះ​គិត​ដូច្នេះ​ហើយ) ក៏​ថ្វាយ​បង្គំ​ព្រះមានព្រះភាគ ធ្វើ​ប្រទក្សិណ ហើយ​បាត់​អំពី​ទីនោះ​ទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>