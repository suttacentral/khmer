<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn134' lang='km'>
        <header>
            <ul>
            </ul>
            <h1>លោមសកង្គិយសូត្រ ទី ៤</h1>
        </header>
        <p><a class='ref km' id='km40' href='#km40'>៤០</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ស្ដេចគង់ នៅក្នុងវត្តជេតពន ជា​អារាម​របស់​អនាថបិណ្ឌិកសេដ្ឋី ទៀបក្រុង សាវត្ថី ។ សម័យនោះឯង ព្រះលោមសកង្គិយៈមានអាយុ​ នៅ​ក្នុង​និគ្រោធារាម​ ទៀបក្រុងកបិលព័ស្តុ ក្នុងដែនសក្កៈ ។ គ្រានោះឯង ទេវបុត្តឈ្មោះចន្ទនៈ នាកាលរាត្រីបឋមយាមកន្លងហើយ មានរស្មី ដ៏រុងរឿងញុំាង​និគ្រោធារាម​​ទាំងមូលឲ្យរុងរឿង បានចូលទៅរក ព្រះលោមសកង្គិយៈមានអាយុ លុះចូលទៅដល់ហើយ បានឋិតនៅក្នុងទី សមគួ ។</p>
        <p><a class='ref km' id='km41' href='#km41'>៤១</a>លុះចន្ទនទេវបុត្ត ឋិតនៅក្នុងទីសមគួរហើយ បានពោលពាក្យ នេះ នឹង​ព្រះលោមសកង្គិយ​ៈ​មានអាយុថា បពិត្រភិក្ខុ លោកចាំនូវឧទ្ទេស និងវិភង្គនៃភទ្ទេករត្តៈ ដែរឬទេ ។ ព្រះលោមសកង្គិយៈ​តបថា​ ម្នាល​អាវុសោ យើងមិនបានចាំនូវឧទ្ទេស និងវិភង្គនៃភទ្ទេករត្តៈទេ ម្នាលអាវុសោ ចុះអ្នក ចាំនូវ​ឧទ្ទេស​និង​វិភង្គ​នៃភទ្ទេករត្តៈ​ឬ ។ បពិត្រភិក្ខុ ខ្ញុំក៏មិនចាំនូវឧទ្ទេសនិង វិភង្គនៃភទ្ទេករត្តៈដែរ បពិត្រភិក្ខុ ចុះលោកចាំនូវ​ភទ្ទេសរត្តិគាថាទាំងឡាយ ឬ ។ ម្នាលអាវុសោ យើងមិនចាំ នូវភទ្ទេករត្តិគាថា​ទាំងឡាយទេ ម្នាល​អាវុសោ ចុះអ្នកចាំនូវភទ្ទេករត្តិគាថាទាំងឡាយឬ ។ បពិត្រភិក្ខុ ខ្ញុំចាំ​ភទ្ទេក-រត្តិគាថាទាំងឡាយ ។ ម្នាល​អាវុសោ ចុះអ្នកចាំភទ្ទេករត្តិគាថាទាំងឡាយ ដោយប្រការដូចម្ដេច ។</p>
        <p><a class='ref km' id='km42' href='#km42'>៤២</a>បពិត្រភិក្ខុ សម័យមួយ ព្រះមានព្រះភាគ ស្ដេចគង់នៅលើ បណ្ឌុកម្ពល​សិលា ទៀប​ដើម​បារិច្ឆត្តកព្រឹក្ស ក្នុងឋាតាវត្តិង្សទេវលោក ។ គ្រានោះ ព្រះមានព្រះភាគ បានទ្រង់ភាសិតនូវឧទ្ទេស​និង​វិភង្គនៃភទ្ទេករត្តៈ ដល់ពួកទេវតានាឋានតាវត្តិង្សថា បុគ្គល មិនគប្បីអាឡោះអាល័យបញ្ចក្ខន្ធជាអតីត មិនគប្បីប្រាថ្នា បញ្ចក្ខន្ធ​ ជាអនាគត ព្រោះថា បញ្ចក្ខន្ធណាជាអតីត បញ្ចក្ខន្ធនោះ កន្លង ហួសទៅហើយ បញ្ចក្ខន្ធ​​ណា​​ជាអនាគត បញ្ចក្ខន្ធនោះ ក៏មិនទាន់មកដល់ មួយទៀត បុគ្គលណា ឃើញច្បាស់ នូវធម៌​កើតឡើង​​ចំពោះមុខក្នុងទីនោះ ៗ បុគ្គលនោះ លុះដឹង​ច្បាស់​នូវ​ព្រះនិព្វាន ដែលមិនរសេមរសាម មិនបាន​កម្រើក​នោះ​ហើយ គប្បីចម្រើននូវផលសមាបត្តិ ដែល​ជា​​អារម្មណ៍​​របស់​ព្រះនិព្វាននោះឲ្យរឿយ ៗ ឯសេចក្ដីព្យាយាម បុគ្គលគួរ​ធ្វើក្នុងថ្ងៃនេះ នរណានឹងដឹងថា សេចក្ដីស្លាប់នឹង​មានក្នុងថ្ងៃស្អែកបាន ព្រោះថា ការតទល់​របស់យើងចំពោះមច្ចុ ដែលមានសេនាច្រើន មិនមានឡើយ មុនីជាអ្នក ស្ងប់ទុក្ខ តែងហៅបុគ្គល អ្នក​មាន​ព្យាយាម មិនខ្ជិល ច្រអូល​ទាំងថ្ងៃនិងយប់ នៅដោយសេចក្ដីមិនប្រមាទយ៉ាងនេះ ថាជាអ្នកមានរាត្រីដ៏ចម្រើន ។</p>
        <p><a class='ref km' id='km43' href='#km43'>៤៣</a>បពិត្រភិក្ខុ ខ្ញុំចាំនូវភទ្ទេករត្តិគាថាទាំងឡាយ ដោយប្រការយ៉ាង នេះឯង បពិត្រភិក្ខុ ចូរលោករៀននូវឧទ្ទេសនិងវិភង្គនៃភទ្ទេករត្តិគាថាចុះ បពិត្រភិក្ខុ ចូរលោក​ទន្ទេញនូវឧទ្ទេស​និងវិភង្គនៃ​ភទ្ទេករត្តិ​គាថា​​ចុះ បពិត្រ ភិក្ខុ ចូរលោកចាំទុកនូវឧទ្ទេស និងវិភង្គនៃភទ្ទេករត្តិគាថាចុះ បពិត្រភិក្ខុ ព្រោះថា ឧទ្ទេស​និងវិភង្គនៃភទ្ទេករត្តិគាថា ដែលប្រកបដោយប្រយោជន៍ ចាត់​ទុក​ថា ជាអាទិព្រហ្មចរិយៈ (ព្រហ្មចរិយៈ​ខាងដើម) ។ ចន្ទនទេវបុត្របាន ពោលពាក្យនេះ លុះពោលពាក្យនេះ​ចប់​ហើយ ក៏បាត់​ក្នុង​ទីនោះ​ទៅ ។</p>
        <p><a class='ref km' id='km44' href='#km44'>៤៤</a>គ្រានោះឯង ព្រះលោមសកង្គិយៈមានអាយុ កាលកន្លងរាត្រី នោះហើយ រៀបចំសេនាសនៈ កាន់បាត្រនិងចីវរ ហើយចៀសទៅកាន់ចារិក ក្នុងក្រុងសាវត្ថី ។ កាល​លោក​ត្រាច់​ទៅ​កាន់ចារិក​ដោយ​លំដាប់ ក៏ចូលទៅ គាល់ព្រះមានព្រះភាគ ក្នុងវត្តជេតពន របស់អនាថបិណ្ឌិក ទៀប​ក្រុងសាវត្ថី លុះចូល​ទៅ​ដល់ហើយ ក៏ក្រាបថ្វាយបង្គំព្រះមានព្រះភាគ រួចអង្គុយក្នុង ទីសមគួរ ។ លុះ​ព្រះ​លោម​សកង្គិយៈ​មាន​អាយុ អង្គុយ ក្នុង ទីសមគួរហើយ បានក្រាបង្គំទូលព្រះមានព្រះភាគយ៉ាងនេះថា បពិត្រព្រះអង្គ ដ៏ចម្រើន សម័យមួយ ខ្ញុំព្រះអង្គនៅក្នុងនិគ្រោធារាម ទៀបក្រុងកបិលព័ស្ដុ ក្នុងដែន សក្កៈ បពិត្រព្រះអង្គដ៏​ចម្រើន គ្រានោះឯង នាកាលរាត្រីបឋមយាមកន្លង ហើយ មានទេវបុត្រមួយអង្គ មាន​រស្មី​ដ៏​រុងរឿង ញុំាងនិគ្រោធារាមទាំងមូល ឲ្យភ្លឺច្បាស់ ហើយចូលទៅរកខ្ញុំ​ព្រះអង្គ លុះចូលទៅដល់ហើយ ទើប​ឋិត​នៅក្នុងទីសមគួរ បពិត្រព្រះអង្គ លុះទេវបុត្រនោះ ឋិតនៅក្នុងទីសមគួរ ហើយ ទើប​បាន​ពោល​ពាក្យ​នេះនឹងខ្ញុំព្រះអង្គ យ៉ាងនេះថា បពិត្រភិក្ខុ លោកចាំនូវឧទ្ទេសនិងវិភង្គនៃភទ្ទេករត្តៈឬទេ កាល​ទេវបុត្រ​នោះ សួរយ៉ាង នេះហើយ បពិត្រព្រះអង្គ ខ្ញុំព្រះអង្គបានពោលនឹងទេវបុត្រនោះយ៉ាងនេះ ថា ម្នាលអាវុសោ យើង​មិនចាំនូវឧទ្ទេសនិងវិភង្គនៃភទ្ទេករត្តៈទេ ម្នាល អាវុសោ ចុះអ្នកចាំនូវឧទ្ទេសនិង វិភង្គនៃឧទ្ទេករត្តៈឬ បពិត្រ​ភិក្ខុ ខ្ញុំមិនចាំនូវ ឧទ្ទេសនិងវិភង្គនៃភទ្ទេករត្តៈទេ បពិត្រភិក្ខុ ចុះលោកចាំ នូវភទ្ទេករត្តិគាថា ទាំងឡាយឬ ម្នាលអាវុសោ យើងមិនចាំនូវភទ្ទេករត្តិ គាថាទាំងឡាយទេ ម្នាលអាវុសោ ចុះអ្នកចាំនូវភទ្ទេករត្តិគាថា​ទាំងឡាយ​ឬ បពិត្រភិក្ខុ ខ្ញុំចាំនូវ ភទ្ទេករត្តិគាថាទាំងឡាយ ម្នាលអាវុសោ ចុះអ្នកចាំនូវ​ភទ្ទេករត្តិ​គាថា​ទាំងឡាយ ដោយប្រការដូចម្ដេច បពិត្រភិក្ខុ សម័យមួយ ព្រះមានព្រះភាគ ស្ដេចគង់នៅ​លើ​បណ្ឌុកម្ពល​សិលា ទៀបដើមបារិច្ឆត្តកព្រឹក្ស ក្នុងឋាន តាវត្តិង្សទេវលោកគ្រានោះ ព្រះមានព្រះភាគ បាន​ភាសិតនូវ​ឧទ្ទេស​និង វិភង្គនៃភទ្ទេករត្តៈ ដល់ពួកទេវតាឋា​ន​តាវត្តិង្សថា បុគ្គលមិនគប្បីអាឡោះ អាល័យបញ្ចក្ខន្ធ ជាអតីត ។បេ។ មុនីដែលជា អ្នកស្ងប់រម្ងាប់ តែងហៅបុគ្គល​នោះ​ឯង ថាជាអ្នកមានរាត្រីមួយដ៏ចម្រើន ។ បពិត្រភិក្ខុ ខ្ញុំចាំនូវភទ្ទេករត្តិ គាថា​ទាំងឡាយ ដោយប្រការយ៉ាងនេះ បពិត្រ ភិក្ខុ ចូរលោករៀន​នូវឧទ្ទេស​និង​វិភង្គ នៃ​ភទ្ទេករត្តិ​គាថា បពិត្រភិក្ខុ ចូរលោក ទន្ទេញនូវឧទ្ទេសនិង​វិភង្គ នៃភទ្ទេករត្តិគាថា បពិត្រ​ភិក្ខុ ចូរលោក​ចាំ​ទុក​​នូវឧទ្ទេសនិងវិភង្គនៃភទ្ទេករត្តិគាថា បពិត្រភិក្ខុព្រោះថា ឧទ្ទេសនិង វិភង្គនៃ​ភទ្ទេករត្តិ​គាថា ប្រកបដោយប្រយោជន៍ ចាត់ថាជាអាទិព្រហ្មចរិយ​​ៈ ។ បពិត្រ​ព្រះអង្គដ៏ចម្រើន ទេវបុត្រនោះ​បាន​ពោល​ពាក្យ​​នេះ លុះពោលពាក្យ នេះចប់ហើយ ក៏បាត់​ក្នុងទីនោះទៅ បពិត្រព្រះអង្គដ៏ចម្រើន សូម​ព្រះមាន ព្រះភាគ​ទ្រង់​សំដែង នូវឧទ្ទេសនិងវិភង្គនៃភទ្ទេករត្តិគាថា ដល់ខ្ញុំព្រះអង្គ​ឲ្យទាន ។</p>
        <p><a class='ref km' id='km45' href='#km45'>៤៥</a>ព្រះអង្គទ្រង់សួរថា ម្នាលភិក្ខុ ចុះលោកស្គាល់ទេវបុត្រនោះឬទេ ។ បពិត្រ​ព្រះអង្គដ៏ចម្រើន ខ្ញុំព្រះអង្គមិនបានស្គាល់ទេវបុត្រនោះទេ ។ ម្នាលភិក្ខុ ទេវបុត្រនោះ​ឈ្មោះចន្ទនៈ ម្នាលភិក្ខុ ចន្ទនទេវបុត្រ បាន​ធ្វើឲ្យជាក់ ច្បាស់ យកចិត្តទុកដាក់ ប្រមូល​មកនូវធម៌ទាំងអស់ដោយចិត្ត ហើយផ្ទៀង សោត​ប្រសាទ​ប្រុង​ស្ដាប់ធម៌ ម្នាលភិក្ខុ បើដូច្នោះ ចូរអ្នកយកចិត្តទុកដាក់ ស្ដាប់ចុះ ចូរធ្វើទុក​ក្នុងចិត្តឲ្យប្រពៃចុះ តថាគត​នឹងសំដែង ។ ភិក្ខុនោះទទួល ព្រះពុទ្ធដីការបស់​ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km46' href='#km46'>៤៦</a>ព្រះមានព្រះភាគ ទ្រង់ត្រាស់យ៉ាងនេះថា បុគ្គលមិនគប្បី អាឡោះអាល័យ បញ្ចក្ខន្ធជាអតីត មិន​គប្បីប្រាថ្នាបញ្ចក្ខន្ធ ជាអនាគត ព្រោះថា បញ្ចក្ខន្ធណា ដែលជាអតីត បញ្ចក្ខន្ធនោះ កន្លងហួសទៅហើយ បញ្ចក្ខន្ធ​ណា ដែលជាអនាគត បញ្ចក្ខន្ធនោះ ក៏នៅមិនទាន់មកដល់ មួយ​ទៀត បុគ្គលណា ឃើញ​ច្បាស់នូវធម៌កើតឡើងចំពោះមុខ ក្នុងទីនោះ ៗ បុគ្គលនោះ លុះ​ដឹងច្បាស់នូវព្រះ​និព្វាន​ដែល​មិនរសេមរសាម មិនកម្រើក ហើយ គប្បី​ចម្រើនឲ្យរឿយ ៗ នូវផលសមាបត្តិ ដែល​ជាអារម្មណ៍នៃ ព្រះនិព្វាននោះ ឯសេចក្ដី​ព្យាយាមគួរធ្វើក្នុង​ថ្ងៃនេះ នរណានឹងដឹងថា សេចក្ដីស្លាប់នឹង​មាន​ថ្ងៃ​ស្អែក​បាន ព្រោះ​ថាការតទល់របស់​យើងចំពោះមច្ចុ ដែលមានសេនាច្រើន មិនមានឡើយ មុនីដែលជា​អ្នកស្ងប់រម្ងាប់ តែង​ហៅបុគ្គលអ្នកមានព្យាយាម មិនខ្ជិលច្រអូសទាំងថ្ងៃទាំងយប់នៅ ដោយ​​សេចក្ដីមិនប្រមាទ​យ៉ាង​នេះ ថា​មានរាត្រីមួយដ៏ចម្រើន ។</p>
        <p><a class='ref km' id='km47' href='#km47'>៤៧</a>ម្នាលភិក្ខុ ចុះបុគ្គល អាឡោះអាល័យបញ្ចក្ខន្ធជាអតីត តើដូច​ម្ដេច ។ បុគ្គល​អាឡោះ​អាល័យ​​​នូវតម្រេកក្នុងទីនោះ ៗ ថា អាត្មាអញមានរូប​យ៉ាងនេះ ក្នុងកាលជា​អតីត អាត្មាអញមាន​វេទនា​យ៉ាង​នេះ ។បេ។ អាត្មាអញមានសញ្ញាយ៉ាង​នេះ ។បេ។ អាត្មាអញមានសង្ខារយ៉ាងនេះ ។បេ។ បុគ្គល​អាឡោះអាល័យ​ នូវតម្រេកក្នុងទីនោះ ៗ ថាអាត្មាអញមានវិញ្ញាណ​យ៉ាងនេះ ក្នុងកាលជាអតីត ។ ម្នាល​ភិក្ខុ​ បុគ្គលអាឡោះ អាល័យបញ្ចក្ខន្ធ ជាអតីត យ៉ាងនេះឯង ។</p>
        <p><a class='ref km' id='km48' href='#km48'>៤៨</a>ម្នាលភិក្ខុ ចុះបុគ្គលមិនអាឡោះអាល័យបញ្ចក្ខន្ធជាអតីត តើដូច​ម្ដេច ។ បុគ្គលមិន​អាឡោះអាល័យនូវតម្រេកក្នុងទីនោះ ៗ ថា អាត្មាអញ​មានរូបយ៉ាងនេះ ក្នុង​កាលជាអតីត​ អាត្មាអញ​មាន​វេទនាយ៉ាងនេះ ។បេ។ អាត្មាអញមានសញ្ញាយ៉ាង​នេះ អាត្មាអញ​មានសង្ខារយ៉ាងនេះ ។បេ។ បុគ្គល មិនអាឡោះអាល័យ នូវតម្រេកក្នុងទីនោះ ៗ ថា អាត្មាអញ​មានវិញ្ញាណ​យ៉ាងនេះ ក្នុងកាលជាអតីត ។ ម្នាលភិក្ខុ បុគ្គលមិនអាឡោះ​អាល័យ​បញ្ចក្ខន្ធ​ជា​អតីត យ៉ាងនេះឯង ។</p>
        <p><a class='ref km' id='km49' href='#km49'>៤៩</a>ម្នាលភិក្ខុ ចុះបុគ្គលប្រាថ្នាបញ្ចក្ខន្ធជាអនាគត តើដូចម្ដេច ។ បុគ្គលអាឡោះ អាល័យនូវ​តម្រេក​ក្នុងទីនោះ ៗ ថា សូមឲ្យអាត្មាអញ​មាន​រូបយ៉ាងនេះ ក្នុងកាលជាអនាគត សូមឲ្យ​អាត្មាអញ​មាន​វេទនា​​យ៉ាងនេះ ។បេ។ សូមឲ្យអាត្មាអញមានសញ្ញា យ៉ាងនេះ ។បេ។ សូមឲ្យអាត្មាអញ​មាន​សង្ខារ​យ៉ាង​នេះ ។បេ។ បុគ្គលអាឡោះអាល័យ នូវតម្រេកក្នុងទីនោះ ៗ ថា សូមឲ្យអាត្មាអញមានវិញ្ញាណយ៉ាងនេះ ក្នុង​កាលជាអនាគត ។ ម្នាលភិក្ខុ បុគ្គលប្រាថា្នបញ្ចក្ខន្ធជាអនាគត យ៉ាងនេះឯង ។</p>
        <p><a class='ref km' id='km50' href='#km50'>៥០</a>ម្នាលភិក្ខុ ចុះបុគ្គលមិនប្រាថ្នាបញ្ចក្ខន្ធជាអនាគត តើដូចម្ដេច ។ បុគ្គលមិន​អាឡោះអាល័យ​នូវ​តម្រេក​ក្នុងទីនោះ ៗ ថា ក្នុងកាលជាអនាគត សូមឲ្យអាត្មាអញ​មានរូបយ៉ាងនេះ សូមឲ្យអាត្មាអញ​មាន​វេទនា​យ៉ាងនេះ ។បេ។ សូមឲ្យអាត្មាអញមាន​សញ្ញាយ៉ាងនេះ ។បេ។ សូមឲ្យអាត្មាអញ​មាន​សង្ខារ​យ៉ាង​នេះ ។បេ។ បុគ្គលមិនអាឡោះអាល័យ នូវតម្រេកក្នុងទីនោះ ៗ ថា ក្នុងកាលជាអនាគត សូមឲ្យ​អាត្មាអញមានវិញ្ញាណ​យ៉ាននេះ ។ ម្នាល ភិក្ខុ ​បុគ្គលមិនប្រាថ្នាបញ្ចក្ខន្ធជាអនាគត យ៉ាងនេះឯង ។</p>
        <p><a class='ref km' id='km51' href='#km51'>៥១</a>ម្នាលភិក្ខុ ចុះបុគ្គលរសេមរសាម ក្នុងពួកធម៌ជាបច្ចុប្បន្ន តើដូច ម្ដេច​ ។ ម្នាលភិក្ខុ បុថុជ្ជន​ក្នុង​លោក​នេះ ជាអ្នកមិនស្ដាប់ មិនបានឃើញ ពួកព្រះអរិយៈ មិនឈ្លាស​ក្នុងធម៌របស់ព្រះអរិយ​ៈ មិន​បាន​ទទួល​ណែ​នាំក្នុង ធម៌របស់ព្រះអរិយៈ មិនបាន ឃើញពួកសប្បុរស មិនឈ្លាសក្នុង​ធម៌​របស់​សប្បុរស មិន​បាន​ទទួល​ណែ​នាំ​ក្នុងធម៌ របស់សប្បុរស រមែងពិចារណា ឃើញរូបថាជាខ្លួន ឃើញខ្លួនថាមានរូប ឃើញរូប​ថា​មានក្នុងខ្លួន ឬឃើញ ខ្លួនថាមានក្នុងរូប នូវវេទនា ។បេ។ នូវសញ្ញា ។បេ។ នូវសង្ខារ​ទាំងឡាយ ។បេ។ ពិចារណា​ឃើញនូវវិញ្ញាណថាជាខ្លួន ឃើញខ្លួនថាមានវិញ្ញាណ ឃើញវិញ្ញាណថាមានក្នុងខ្លួន ឬឃើញ​ខ្លួនថា​មានក្នុងវិញ្ញាណ ។ ម្នាលភិក្ខុ បុគ្គលរសេមរសាមក្នុងពួកធម៌ជា​បច្ចុប្បន្ន យ៉ាងនេះឯង ។ </p>
        <p><a class='ref km' id='km52' href='#km52'>៥២</a>ម្នាលភិក្ខុ​ ចុះបុគ្គលមិនរសេមរសាម ក្នុងពួកធម៌ជា បច្ចុប្បន្ន តើដូចម្ដេច ។ ម្នាលភិក្ខុ អរិយសាវ័កក្នុងសាសនានេះ ជាអ្នកបានស្ដាប់ បាន ឃើញពួកព្រះអរិយៈ ជាអ្នកឈ្លាស​ក្នុងធម៌របស់​ព្រះអរិយៈ ជាអ្នកទទួល ណែនាំដោយប្រពៃក្នុងធម៌​របស់ព្រះអរិយៈ ជាអ្នកឃើញពួកសប្បុរស ជាអ្នក​ឈ្លាស​ក្នុងធម៌របស់សប្បុរស ជាអ្នក​ទទួល​ណែនាំដោយប្រពៃក្នុងធម៌របស់​សប្បុរស មិនពិចារណា​ឃើញ​នូវរូបថា ជាខ្លួន មិនឃើញខ្លួនថាមានរូប មិន​ឃើញរូបថាមានក្នុងខ្លួន ឬមិនឃើញខ្លួនថាមានក្នុងរូប មិន​ឃើញ​វេទនា ។បេ។ មិនឃើញសញ្ញា ។បេ។ មិនឃើញសង្ខារទាំងឡាយ ។បេ។ មិន​ពិចារណា​ឃើញ​វិញ្ញាណ​ថាជាខ្លួន មិនឃើញខ្លួនថាមានវិញ្ញាណ មិនឃើញ​វិញ្ញាណថា មានក្នុងខ្លួន ឬ​មិន​ឃើញ​ខ្លួនថា​មាន​ក្នុង​វិញ្ញាណ ។ ម្នាលភិក្ខុ ទើបបុគ្គលមិនរសេមរសាម​ក្នុងពួកធម៌ជាបច្ចុប្បន្ន យ៉ាងនេះឯង ។</p>
        <p><a class='ref km' id='km53' href='#km53'>៥៣</a>បុគ្គលមិនគប្បីអាឡោះអាល័យបញ្ចក្ខន្ធជាអតីត ។បេ។ មុនីជា អ្នក​ស្ងប់​រម្ងាប់ តែង​ហៅ​បុគ្គល​នោះឯង ថាជាអ្នកមានរាត្រីមួយដ៏ចម្រើន ។ លុះព្រះមានព្រះភាគ បានត្រាស់ព្រះសូត្រនេះចប់ហើយ ព្រះលោម-សកង្គិយៈ​មានអាយុ ក៏មានចិត្ត​ត្រេកអរ រីករាយ នឹងភាសិតរបស់ ព្រះមានព្រះភាគ ។</p>
        <p>ចប់ លោមសកង្គិយភទ្ទេករត្តសូត្រ ទី ៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>