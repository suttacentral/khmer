<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.6' lang='km'>
        <header>
            <ul>
            </ul>
            <h1>កុលាវក​សូត្រ ទី ៦</h1>
        </header>
        <p><a class='ref km' id='km363' href='#km363'>៣៦៣</a>សាវត្ថី​និទាន។ ម្នាល​ភិក្ខុ​ទាំងឡាយ រឿង​ធ្លាប់​មាន​មក​ថា សង្គ្រាម​នៃ​ទេវតា​និង​អសុរ បាន​ប្រទល់​គ្នា​ហើយ។ ម្នាល​ភិក្ខុ​ទាំងឡាយ ក៏​ក្នុង​សង្គ្រាម​នោះ​ឯង ពួក​អសុរ​មាន​ជ័យជំនះ ពួក​ទេវតា​បរាជ័យ។ ម្នាល​ភិក្ខុ​ទាំងឡាយ ពួក​ទេវតា​ចាញ់​ហើយ​រត់​ឈម​មុខ​ទៅ​ទិស​ខាង​ជើង ពួក​អសុរ​ក៏​ដេញ​តាម​ពួក​ទេវតា​នោះៗ។</p>
        <p><a class='ref km' id='km364' href='#km364'>៣៦៤</a>ម្នាល​ភិក្ខុ​ទាំងឡាយ គ្រា​នោះ សក្កទេវានមិន្ទ បាន​និយាយ​នឹង​មាតលិសង្គាហក​ទេវបុត្ត ដោយ​គាថា ថា</p>
        <p>ម្នាល​មាតលិ សម្បុក (នៃ​ពួក​គ្រុឌ) នៅ​លើ​ដើម​រកា អ្នក​ចូរ​បំបែរ​មុខ​ចន្ទោល​រថ​ចេញ ពួក​យើង​ស៊ូ​លះ​ជីវិត ចំពោះ​ពួក​អសុរ​ដោយ​ពិត​ចុះ កុំ​ឲ្យ​តែ​ពួក​គ្រុឌ​ទាំង​នេះ ខ្ចាត់ខ្ចាយ​ពី​សម្បុក​ឡើយ។</p>
        <p>ម្នាល​ភិក្ខុ​ទាំងឡាយ មាតលិសង្គាហក​ទេវបុត្ត បាន​ទទួល​ព្រះ​បន្ទូល​សក្កទេវានមិន្ទថា បពិត្រ​ព្រះអង្គ​ដ៏​ចម្រើន យ៉ាង​នេះ​ហើយ ក៏​ញាក់​ត្រឡប់​រថ​អាជានេយ្យ ដែល​ទឹម​ដោយ​សេះ​មួយ​ពាន់។</p>
        <p><a class='ref km' id='km365' href='#km365'>៣៦៥</a>ម្នាល​ភិក្ខុ​ទាំងឡាយ គ្រា​នោះ​ឯង ពួក​អសុរ​ត្រិះរិះ​យ៉ាង​នេះ​ថា ឥឡូវ​នេះ សក្កទេវានមិន្ទ​បត់​រថ​អាជានេយ្យ ដែល​ទឹម​ដោយ​សេះ​មួយ​ពាន់​មក​វិញ​ហើយ ពួក​ទេវតា​នឹង​តតាំង​ដោយ​ពួក​អសុរ ក្នុង​លើក​ទី​ ២ ​ទៀត។ ពួក​អសុរ​ក៏​ភិតភ័យ រត់​ទៅ​កាន់​អសុរ​បូរី​វិញ។ ម្នាល​ភិក្ខុ​ទាំងឡាយ សក្កទេវាន​មិន្ទ បាន​ជ័យជំនះ​នេះ​ដោយ​ធម៌ ដូច្នេះ​ឯង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>