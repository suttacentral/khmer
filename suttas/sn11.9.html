<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.9' lang='km'>
        <header>
            <ul>
            </ul>
            <h1>អារញ្ញក​សូត្រ ទី ៩</h1>
        </header>
        <p><a class='ref km' id='km៣៧៤' href='#km៣៧៤'>៣៧៤</a>សាវត្ថី​និទាន។ ម្នាល​ភិក្ខុ​ទាំងឡាយ រឿង​ធ្លាប់​មាន​មក​ថា ពួក​ឥសី​ច្រើន​រូប ជា​អ្នក​មាន​សីល មាន​គុណ​ធម៌​ល្អ នៅ​អាស្រ័យ​ក្នុង​កុដិ ដែល​ប្រក់​ដោយ​ស្លឹក​ឈើ ក្នុង​ដង​ព្រៃ។ ម្នាល​ភិក្ខុ​ទាំងឡាយ គ្រា​នោះ​ឯង សក្កទេវានមិន្ទ​និង​វេបចិតិ្តអសុរិន្ទ ចូល​ទៅ​រក​ពួក​ឥសី​អ្នក​មាន​សីល មាន​គុណធម៌​ដ៏​ល្អ​ទាំង​នោះ។</p>
        <p><a class='ref km' id='km៣៧៥' href='#km៣៧៥'>៣៧៥</a>ម្នាល​ភិក្ខុ​ទាំងឡាយ គ្រា​នោះ​ឯង វេបចិតិ្តអសុរិន្ទ​ពាក់​ស្បែក​ជើង​ដ៏​ក្រាស់ សៀត​នូវ​ព្រះខ័ន បាំង​ឆត្រ​ដើរ​ចូល​ទៅ​កាន់​អាស្រម​តាម​ទ្វារ​ដ៏​ប្រសើរ ដើរ​ក្បែរ​ពួក​ឥសី​អ្នក​មាន​សីល មាន​គុណធម៌​ដ៏​ល្អ​ទាំង​នោះ ចម្ងាយ​ប្រមាណ​មួយ​ព្យាម។ ម្នាល​ភិក្ខុ​ទាំងឡាយ ចំណែក​ខាង​សក្កទេវានមិន្ទ ដោះ​ស្បែកជើង​ដ៏​ក្រាស់ ប្រទាន​ព្រះខ័ន​ដល់​ពួក​ទេវតា​ឯ​ទៀត តែ​មិន​ដំឡោះ​ឆត្រ ស្តេច​ចូល​ទៅ​កាន់​អាស្រម​តាម​ទ្វារ​ខាង បាន​ឈរ​ធ្វើ​អញ្ជលី​នមស្ការ​ពួក​ឥសី អ្នក​មាន​សីល មាន​គុណធម៌​ដ៏​ល្អ​ទាំងនោះ ពី​ខាង​ក្រោម​ខ្យល់។</p>
        <p><a class='ref km' id='km៣៧៦' href='#km៣៧៦'>៣៧៦</a>ម្នាល​ភិក្ខុ​ទាំងឡាយ គ្រា​នោះ​ឯង ពួក​ឥសី​អ្នក​មាន​សីល មាន​គុណធម៌​ដ៏​ល្អ​ទាំង​នោះ បាន​ពោល​នឹង​សក្កទេវានមិន្ទ​ដោយ​គាថា ថា</p>
        <p>ក្លិន​របស់​ពួក​ឥសី អ្នក​ប្រព្រឹត្ត​នូវ​វត្ត​ដ៏​យូរ រមែង​ឃ្លាត​ចេញ​អំពី​កាយ​ផ្សាយ​ទៅ​តាម​ខ្យល់ បពិត្រ​សហស្ស​នេត្រ សូម​ព្រះអង្គ​ចៀស​ចេញ​ពី​ទី​នេះ​ទៅ បពិត្រ​ទេវរាជ ព្រោះ​ក្លិន​របស់​ពួក​ឥសី​មិន​ស្អាត​ទេ។ </p>
        <p><a class='ref km' id='km៣៧៧' href='#km៣៧៧'>៣៧៧</a>ក្លិន​របស់​ពួក​ឥសី​អ្នក​ប្រព្រឹត្ត​វត្ត អស់​កាល​ដ៏​យូរ​រមែង​ធុំ​ចេញ​អំពី​កាយ ផ្សាយ​ទៅ​តាម​ខ្យល់ (ក៏​ពិត​មែន) បពិត្រ​លោក​ដ៏​ចម្រើន តែ​ថា​យើងខ្ញុំ​ប្រាថ្នា​តែ​ក្លិន​នុ៎ះ ដូច​ជា​បុគ្គល​ត្រូវការ​កម្រង​ផ្កា ជា​ផ្កា​ដ៏​វិចិត្រ​ដាក់​លើ​ក្បាល ពួក​ទេវតា មិន​សំគាល់​ក្នុង​ការ​ខ្ពើម​រអើម ក្នុង​ក្លិន​នេះ​ទេ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>