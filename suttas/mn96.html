<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn96' lang='km'>
        <header>
            <ul>
            </ul>
            <h1>ឯសុការីសូត្រ ទី ៦</h1>
        </header>
        <p><a class='ref km' id='km៧៨' href='#km៧៨'>៧៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ​ទ្រង់គង់​​នៅក្នុង​ជេតវនារាម របស់អនាថបិណ្ឌិកសេដ្ឋី ទៀបក្រុងសាវត្ថី​​ ។ គ្រានោះឯង ព្រាហ្មណ៍​ឈ្មោះ​​​​ឯសុការី បានចូលទៅគាស់ព្រះមានបុណ្យ​ លុះចូល​ទៅដល់ហើយ ក៏រាក់ទាក់​ទៅរក​ព្រះមានព្រះភាគ ​លុះបញ្ចប់ពាក្យ​​ដែលគួររាក់ទាក់​នឹងគួរ​រំលឹកហើយ ក៏អង្គុយក្នុងទីដ៏សមគួរ ។</p>
        <p><a class='ref km' id='km៧៩' href='#km៧៩'>៧៩</a>លុះឯសុការីព្រាហ្មណ៍ អង្គុយក្នុងទីដ៏សមគួរហើយ ក៏ក្រាបទូល​ព្រះ​មានបុញ្ញសិរីយ៉ាងនេះថា បពិត្រព្រះ​គោគមដ៏ចម្រើន ពួកព្រាហ្មណ៍​តែង​​បញ្ញត្តការបម្រើ ៤ យ៉ាង គឺបញ្ញត្តការបម្រើស​ម្រាប់​​ព្រាហ្មណ៍ ​១ បញ្ញត្ត​ការ​បម្រើ​សម្រាប់ក្យត្រិយ៍ ១ បញ្ញត្តការ​បម្រើស​​ម្រាប់​វេស្សៈ ១ បញ្ញត្តការ​បម្រើសម្រាប់​សុទ្ទៈ​ ១ ​។ បពិត្រព្រះគោតមដ៏ចម្រើនក្នុងរឿងនោះពួក ព្រហ្មណ៍​​បញ្ញត្តការ​បម្រើសម្រាប់យ៉ាងនេះថា ព្រាហ្មណ៍​ត្រូវបម្រើ​ព្រាហ្មណ៍ ឬក្សត្រិយ៍ត្រូវបម្រើព្រាហ្មណ៍ វេស្សៈត្រូវបម្រើព្រាហ្មណ៍ សុទ្ទៈត្រូវបម្រើ​ព្រាហ្មណ៍ បពិត្រព្រះ​គោគម​​​​​ដ៏ចម្រើន ពួកព្រាហ្មណ៍បញ្ញត្តការបម្រើ​នេះឯង សម្រាប់​ព្រាហ្មណ៍ ។ បពិត្រព្រះ​​គោតមដ៏ចម្រើន ក្នុងរឿងនោះ ពួកព្រាហ្មណ៍​បញ្ញត្តការ​បម្រើក្សត្រិយ៍ យ៉ាងនេះថា ក្សត្រិយ៍ត្រូវបម្រើ​ក្សត្រិយ៍ វេស្សៈត្រូវបម្រើក្សត្រិយ៍ សុទ្ទៈក៏ត្រូវបម្រើក្សត្រិយ៍ បពិត្រ​ព្រះគោតម​​​ដ៏​​​ចម្រើនពួកព្រាហ្មណ៍បញ្ញត្ត ការបម្រើនេះឯង សម្រាប់ក្សត្រិយ៍ ។ បពិត្រព្រះគោតមដ៏ចម្រើន ក្នុងរឿងនោះ​ ពួកព្រាហ្មណ៍បញ្ញត្ត​ការបម្រើសម្រាប់វេស្សៈយ៉ាងនេះថា វេស្សៈត្រូវបម្រើវេស្សៈ សុទ្ទៈក៏​​ត្រូវ​បម្រើ​វេស្សៈ បពិត្រព្រះគោតមដ៏ចម្រើន​ ពួកព្រាហ្មណ៍ បញ្ញត្តការ​បម្រើនេះឯង សម្រាប់​​​វេស្សៈ ។ បពិត្រព្រះ​គោតមដ៏ចម្រើន ក្នុងរឿងនោះ ពួកព្រាហ្មណ៍​បញ្ញត្តការបម្រើសំរាប់សុទ្ទៈ យ៉ាងនេះថា ត្រូវតែសុទ្ទៈបម្រើសុទ្ទៈ តើអ្នក​ដទៃ​ណា​ទៅទៀតនឹងបម្រើសុទ្ទៈ (នោះ) បពិត្រព្រះគោតមដ៏ចម្រើន​ ពួក​​​​​ព្រាហ្មណ៍​ប​ញ្ញត្តការ​​បម្រើនេះឯង សម្រាប់សុទ្ទៈ បពិត្រព្រះគោតមដ៏ច​ម្រើន​​​​ពួកព្រាហ្មណ៍​បញ្ញត្តការបម្រើទាំង ៤ យ៉ាងនេះ តើព្រះគោតម​ដ៏ចម្រើន​​​​​​​​ ទ្រង់ត្រាស់​សម្តែងនូវដំណើរនេះ ថាដូចម្តេច ។</p>
        <p><a class='ref km' id='km៨០' href='#km៨០'>៨០</a>ព្រះមានព្រះភាគត្រាស់សួរថា ម្នាលព្រាហ្មណ៍ ចុះលោក​ទាំងមូលយល់ព្រម​​ដាច់ស្រេច នូវការបញ្ញត្តិ​ របស់ពួកព្រាហ្មណ៍នុ៎ះថា ចូរពួកព្រាហ្មណ៍​បញ្ញត្ត​​នូវការបម្រើទាំង ៤ យ៉ាងនេះចុះ ដូច្នេះដែរឬ ។ បពិត្រព្រះគោតមដ៏​ចម្រើន លោក​ទាំងមូលមិនយល់ព្រម នូវការបញ្ញត្តិនេះ​ទេ ។ ម្នាលព្រាហ្មណ៍ បុរសកំសត់ ឥតយស មិនស្ដុកស្តម្ភ ពួក​ឈ្មួញរទេះ យកចំណែកសាច់ (គោរបស់ខ្ឡួនដែលស្លាប់តាមផ្លូវ) ផ្នែកវេរឲ្យ ដល់​បុរស​កំសត់​នោះ ដែលមិន​ចង់បានដោយបង្ខំថា នែវ៉ឺយបុរស ឯងត្រូវតែសាច់នេះ ទាំងត្រូវសងថ្លៃផង សេចក្តី​​​នេះ​មានឧបមា​យ៉ាងណា ម្នាលព្រាហ្មណ៍ ដោយការដែល ពួក​សមណព្រាហ្មណ៍នោះ មិនបានយល់ព្រមសោះ ស្រាប់តែពួកព្រាហ្មណ៍​ មក​​បញ្ញត្តការបម្រើទាំង ៤ យ៉ាងនេះ ក៏មាន​ឧបមេយ្យ​យ៉ាងនោះដែរ ។ ម្នាលព្រាហ្មណ៍ តថាគតមិនពោលថា​ត្រូវ​តែ​បម្រើ​​អ្នកទាំងអស់ (​នោះ) ទេ ម្នាល​​ព្រាហ្មណ៍ តែតថាគតនឹងបានពោល​ថាមិនត្រូវបម្រើទាំងអស់ក៏ទេដែរ ។ ម្នាលព្រាហ្មណ៍ ព្រោះថាកាលបើ​គេ​បម្រើ​​បុគ្គលណា ត្រឡប់ជាបាន​បាប​ក្រៃពេក មិនបានប្រយោជន៍ ព្រោះ​ហេតុ​ការ​បម្រើ តថាគតមិនពោល​ថាត្រូវ​បម្រើ​​បុគ្គលនោះទេ ម្នាល​ព្រាហ្មណ៍ តែថាកាលគេបម្រើបុគ្គល​ណា បាន​ប្រយោជន៍​​មិនបានបាប ព្រោះហេតុតែការបម្រើទេ តថាគតពោលថា ត្រូវ​បម្រើបុគ្គល​​​នោះចុះ ។ ម្នាល​ព្រាហ្មណ៍ ប្រសិនបើគេសួរក្សត្រិយ៍យ៉ាងនេះថា កាល​បើ​ព្រះអង្គ​បម្រើ​បុគ្គល​ណា ទ្រង់ក្លាយទៅជាមនុស្សលាមកក្រៃពេក មិនបាន​ជា​​​​​មនុស្ស​​ប្រសើរវិសេស ព្រោះហេតុតែការបម្រើ មួយទៀត កាលបើព្រះអង្គ​បម្រើបុគ្គលណា បានជាបុគ្គលគាប់ប្រសើរ មិនក្លាយជាបុគ្គលថោក​ថយ ព្រោះ​​​​ហេតុតែការបម្រើទេ បណ្តាបុគ្គលទាំងពីរនុ៎ះ តើព្រះអង្គត្រូវ​បម្រើ​បុគ្គលណា ។ ម្នាលព្រាហ្មណ៍ កាលបើក្សត្រិយ៍ឆ្លើយតបដោយត្រឹមត្រូវ គួរឆ្លើយតបយ៉ាងនេះថា កាលខ្ញុំបម្រើបុគ្គលណា ក្លាយខ្លួន​ទៅជាមនុស្ស​លាមកក្រៃពេក​ មិនបានជាមនុស្សប្រសើរវិសេស ព្រោះហតុតែ​ការបម្រើទេ ខ្ញុំមិន​​ត្រូវបម្រើបុគ្គលនោះឡើយ លុះតែខ្ញុំបម្រើបុគ្គលណា បាន​ការគាប់​ប្រសើរ មិនបានការអាក្រក់ ព្រោះហេតុតែការបម្រើ ទើបខ្ញុំត្រូវបម្រើ​បុគ្គល​នោះ ។ ម្នាលព្រាហ្មណ៍ បើគេសួរ​ព្រាហ្មណ៍... ម្នាលព្រាហ្មណ៍ បើគេសួរ​វេស្សៈ... ម្នាលព្រាហ្មណ៍ បើគេសួរសុទ្ទៈ​យ៉ាងនេះថា កាលបើអ្នកបម្រើ​បុគ្គល​​​ណា ត្រឡប់​​ជា​បានបាប មិនបានការគាប់ប្រសើរ​ព្រោះការបម្រើ​ជាហេតុទេ មួយ​ទៀត កាលបើអ្នកម្រើបុគ្គលណាបាន​គាប់ប្រសើរ មិន​បាន​​​ការអាក្រក់ ព្រោះ​​​ការបម្រើជាហេតុទេបណ្តា​បុគ្គលទាំងពីរនុ៎ះ តើអ្នកត្រូវ​បម្រើ​បុគ្គលណា ។ ម្នាល​​ព្រាហ្មណ៍​ កាលបើសុទ្ទៈឆ្លើយ​តបដោយត្រឹមត្រូវ គប្បីឆ្លើយតបយ៉ាង​នេះថា កាលបើ​ខ្ញុំបម្រើបុគ្គលណា បានការ​អាក្រក់ មិនបានការគាប់​ប្រសើរ ព្រោះហេតុតែការបម្រើរទេ ខ្ញុំមិនត្រូវបម្រើ​បុគ្គល​នោះឡើយ កាលបើខ្ញុំបម្រើ​បុគ្គល​​ណា បានការគាប់ប្រសើរមិន​មែនជា ការអាក្រក់ ​ព្រោះ​ហេតុតែការ​បម្រើ​​ទេ ទើបខ្ញុំ​ត្រូវបម្រើបុគ្គលនោះ ។​</p>
        <p><a class='ref km' id='km៨១' href='#km៨១'>៨១</a>ម្នាលព្រាហ្មណ៍ តថាគតមិនពោលថា បុគ្គលគាប់ប្រសើរព្រោះ​តែ​មានត្រកូលខ្ពស់ទេ ម្នាលព្រាហ្មណ៍​ ទាំងតថាគតនឹងបាន​ពោលថា​ថោក​ថយ ព្រោះតែមានត្រកូលខ្ពស់ក៏ទេដែរ ។ ម្នាលព្រាហ្មណ៍ តថាគត​មិនពោល​​​​​​​ថាបុគ្គលគាប់​ប្រសើរ ព្រោះតែមានជាតិថ្លៃថ្លាទេ ម្នាលព្រាហ្មណ៍ ទាំង​​តថាគត​​នឹងបានពោល​ថាបុគ្គលថោកទាប ព្រោះតែមានជាតិ​ថ្លៃថ្លាក៏​ទេដែរ ។​ ម្នាលព្រាហ្មណ៍ តថាគតមិន​ពោល​ថា បុគ្គលប្រសើរ​វិសេស ព្រោះតែ​​មានភោគៈលើសលុបទេ ម្មាលព្រាហ្មណ៍ ទាំងតថាគតនឹងបាន​ពោល​ថា​​បុគ្គលថោកទាប ព្រោះតែមានភោគៈលើសលុបក៏ទេដែរ ។ ម្នាល​ព្រាហ្មណ៍ ព្រោះថាបុគ្គល​​ពួកខ្លះ ក្នុងលោកនេះ​ សូម្បីមានត្រកូលខ្ពង់ខ្ពស់ តែជាអ្នកសម្លាប់​​​សត្វ លួចទ្រព្យគេ ប្រព្រឹត្តកាមេសុមិច្ឆា ប្រព្រឹត្តពោលពាក្យ​មុសា​មានវាចា​ញុះញង់ មានវាចាទ្រគោះ និយាយតែ​ពាក្យឥតប្រយោជន៍ ជាអ្នក​មាន​អភិជ្ឈា មានចិត្តព្យាបាទ ជាមិច្ឆាទិដ្ឋិ ហេតុនោះ​បានជា តថាគតមិន​ពោលថា បុគ្គល​ប្រសើរវិសេស ព្រោះតែមានត្រកូលខ្ពង់ខ្ពស់ទេ ។ ម្នាលព្រាហ្មណ៍ ព្រោះថាបុគ្គល​ពួកខ្លះ ក្នុងលោកនេះ ជាអ្នកមាន​ត្រកូល​ខ្ពង់​ខ្ពស់ ហើយបានវៀរចាកបាណាតិបាត វៀចាកអទិន្នាទាន វៀរចាកកាមេ​សុ​មិច្ឆាចារ វៀរចាកមុសាវាទ វៀរចាកបិ​សុណវាចា វៀរចាកផរុសវាចា​ វៀរចាកសម្ជប្បលាបៈ មិនមានអភិជ្ឈា មិនមាន​ចិត្ត​ព្យាបាទ ជាសម្មាទិដ្ឋ ក៏មានហេតុនោះ បានជាតថាគតមិនពោលថា​បុគ្គល​​ថោកទាប ព្រោះតែត្រកូលខ្ពង់​ខ្ពស់ទេ ។ ម្នាលព្រាហ្មណ៍ មនុស្ស​ពួក​ខ្លះ ក្នុងលោកនេះ ទុកជាមានជាតិថ្លៃថ្លាក៏ដោយ តែជាអ្នកសម្លាប់សត្វ លួច​ទ្រព្យ​​​​គេ​ ប្រព្រឹត្តកាមេសុមិច្ឆា ពោលពាក្យមុសា មានវាចាញុះញង់ មានសម្តីអាក្រក់ និយាយពាក្យឥតប្រយោជន៍ មានអភិជ្ឈា ​មានចិត្តព្យាបាទ ជាមិច្ឆាទិដ្ឋិ ហេតុនោះបានជាតថាគតមិនពោលថា បុគ្គល​វិសេសវិសាល ព្រោះតែមានជាតិថ្លៃថ្លាទេ​ ។ ម្នាលព្រាហ្មណ៍ បុគ្គលពួកខ្លះ ក្នុង​លោក​នេះ ជាអ្នកមានជាតិថ្លៃថ្លា ហើយបាន​វៀរចាកបាណាតិបាត វៀចាកអទិន្នាទាន វៀរចាកកាមេ​សុ​មិច្ឆាចារ វៀរចាកមុសា​វាទ វៀរចាកបិ​សុណវាចា វៀរចាកផរុសវាចា​ វៀរចាក​សម្ជប្បលាបៈ មិនមានអភិជ្ឈា មិនមានចិត្ត​ព្យាបាទ ជាសម្មាទិដ្ឋ ក៏មានហេតុ​នោះ បានជាតថាគតមិនពោលថា បុគ្គល​ថោកទាប ព្រោះតែមានជាតិ​ថ្លៃថ្លាទេ ។ ម្នាលព្រាហ្មណ៍ បុគ្គលពួកខ្លះ ក្នុងលោកនេះ សូមម្បីមានភោគៈលើសលុប តែជាអ្នកសម្លាប់សត្វ លួច​ទ្រព្យគេ​ ប្រព្រឹត្តកាមេសុមិច្ឆា និយាយពាក្យ​មុសា មានវាចាញុះញង់ មានពាក្យអាក្រក់ និយាយពាក្យឥត​ប្រយោជន៍ មានអភិជ្ឈា ​មានចិត្ត​ព្យាបាទ ជាមនុស្សមិច្ឆាទិដ្ឋិ ហេតុនោះ បានជាតថាគតមិនពោលថា បុគ្គល​វិសេសវិសាល ព្រោះតែមាន​ភោគៈលើស​លុបទេ​ ។ ម្នាលព្រាហ្មណ៍ បុគ្គល​ពួក​ខ្លះ ក្នុងលោកនេះជាអ្នក មានភោគៈដ៏លើសលុប ហើយបាន​វៀរចាក-​បាណាតិបាត វៀចាកអទិន្នា​ទាន វៀរចាកកាមេ​សុ​មិច្ឆាចារ វៀរចាក​មុសា​-វាទ វៀរចាកបិសុណ​វាចា វៀរចាក​​ផរុសវាចា រៀរចាកសម្ជប្បលាបៈ មិនមាន​អភិជ្ឈា មិនមានចិត្តព្យា​បាទ ជាសម្មាទិដ្ធិក៏មាន ហេតុនោះបានជាតថាគត​មិន​ពោលថា បុគ្គល​ថោក​​ទាប ព្រោះតែមានភោគៈលើសលុបទេ ។​ ម្នាល​ព្រាហ្មណ៍ តថាគតមិន​ពោលថាត្រូវតែ​បម្រើអ្នកទាំង (នោះ) ទេ ម្នាល​ព្រាហ្មណ៍ ទាំងតថាគត​នឹង​បាន​ពោលថា​ មិនត្រូវបម្រើ​អ្នកទាំងអស់ក៏ទេដែរ ។ ម្នាលព្រាហ្មណ៍ ព្រោះថា​កាល​បើគេបម្រើបុគ្គលណា សទ្ធាចម្រើន​សីល​ចម្រើន សុតៈចម្រើន ចាគៈ​ចម្រើន ​ប្រាជ្ញាក៏ចម្រើន ព្រោះការបម្រើ (នោះ) ជាហេតុតថាគតទើបពោលថា ​​ត្រូវ​​បម្រើបុគ្គលនោះ ។</p>
        <p><a class='ref km' id='km៨២' href='#km៨២'>៨២</a>កាលបើព្រះមានបុណ្យ សម្តែងយ៉ាងនេះហើយ ឯសុការី​ព្រាហ្មណ៍ បានក្រាបទូលព្រះមានបុណ្យយ៉ាង​នេះថា បិត្រព្រះគោតម​ដ៏ចម្រើន ​​​ពួកព្រាហ្មណ៍​បញ្ញត្តទ្រព្យ ៤ យ៉ាង គឺបញ្ញត្តទ្រព្យ​សំរាប់ខ្លួន​របស់​ព្រាហ្មណ៍ ១ ​បញ្ញត្តទ្រព្យ​សំរាប់​ខ្លួនរបស់ក្សត្រិយ៍ ១ បញ្ញត្តទ្រព្យសំរាប់​របស់​ព្រះ​វេស្សៈ ១ បញ្ញត្តទ្រព្យសំរាប់ខ្លួន​របស់សុទ្ទៈ ១ ។ បពិត្រព្រះគោតមដ៏ចម្រើន​​ បណ្តាលទ្រព្យទាំង ៤ នោះ ពួកព្រាហ្មណ៍​បញ្ញត្តការ​ប្រព្រឹត្ត​​សូមនេះ ថាជាទ្រព្យសំរាប់ខ្លួនរបស់​ព្រាហ្មណ៍ ប្រសិនបើព្រាហ្មណ៍​មើល​ងាយនូវការ​ប្រព្រឹត្តិសូម ដែលជាទ្រព្យរបស់ខ្លួនហើយ ឈ្មោះថាជា​អ្នក​មិន​​​ធ្វើអំពើ​ដែលខ្លួនត្រូវធ្វើ ដូចអ្នករក្សាទ្រព្យ លួចយកទ្រព្យដែល​គេមិន​បាន​ឲ្យ បពិត្រព្រះគោតម​​ដ៏​ចម្រើន ពួកព្រាហ្មណ៍​​បញ្ញត្ត ការប្រព្រឹត្តិ​សូមនេះ ថាជា​ទ្រព្យ​​សំរាប់ខ្លួនរបស់ព្រាហ្មណ៍យ៉ាង​នេះឯង ។ បពិត្រ​ព្រះគោតម​​​​​​​ដ៏​ចម្រើន​​​ បណ្តាទ្រព្យ​ទាំង ៤ នោះ ពួកព្រហ្មណ៍បញ្ញត្តធ្នូនឹង​បំពង់​ព្រួញនេះ ថាជា​ទ្រព្យសំរាប់ខ្លួនរបស់ក្សត្រិយ៍ ប្រសិនបើក្សត្រិយ៍មើល​ងាយ​ធ្នូនឹងបំពង់​ព្រួញ​ ដែល​ជាទ្រព្យរបស់ខ្លួបហើយ ឈ្មោះថាជាអ្នកមិនធ្វើ​ការងារដែល​ខ្លួនត្រូវធ្វើ ដូចអ្នករក្សា​ទ្រព្យ លួច​​​ទ្រព្យដែលគេមិនបានឲ្យ បពិត្រ​ព្រះគោតម​ដ៏ចម្រើន ​ពួកព្រហ្មណ៍បញ្ញត្តធ្នូនឹងបំពង់ព្រួញនេះ ថាជា​ទ្រព្យ​សំរាប់​​ខ្លួន​របស់​ក្សត្រិយ៍​យ៉ាង​​នេះឯង ។ បពិត្រព្រះគោតមដ៏​ចម្រើន​បណ្តាទ្រព្យទាំង ៤ នោះ ពួកព្រាហ្មណ៍​បញ្ញត្ត​ការភ្ជូររាស់នឹងការរក្សាគោ​នេះ ថាជាទ្រព្យសំរាប់ខ្លួនរបស់​វេស្សៈ ប្រសិនបើវេស្សៈ មើលងាយការ​ភ្ជូររាស់នឹងការរក្សាគោ​ ដែលជាទ្រព្យ​របស់​ខ្លួន​ហើយ ឈ្មោះថាជាអ្នក​មិន​ធ្វើកិច្ចដែលខ្លួនត្រូវធ្វើ ដូចអ្នករក្សា​ទ្រព្យ លួចទ្រព្យដែលគេមិនបានឲ្យ បពិត្រព្រះ​គោតម​ដ៏ចម្រើន​ ពួកព្រាហ្មណ៍បញ្ញត្ត ​ការភ្ជូររាស់នឹងការរក្សាគោ​នេះ ថាជាទ្រព្យសំរាប់​ខ្លួនរបស់​វេស្សៈយ៉ាងនេះឯង​ ។ បពិត្រព្រះគោតម​ដ៏ចម្រើន​ បណ្តាទ្រព្យទាំង ៤ នោះ ពួកព្រាហ្មណ៍បញ្ញត្តកណ្ដៀវនឹង​អម្រែកនេះ ថាជាទ្រព្យរបស់​ខ្លួនរបស់​សុទ្ទៈ ប្រសិនបើសុទ្ទៈ​មើលងាយ​សណ្ដៀវ​​នឹងអម្រែក ដែលជាទ្រព្យ​របស់​​​ខ្លួន​​ហើយ ឈ្មោះថាជាអ្នកមិន ធ្វើការងារ​ដែលខ្លួនត្រូវធ្វើ ដូចអ្នក​រក្សា​ទ្រព្យ លួចយកទ្រព្យ​ដែលគេមិនបាន​ឲ្យ បពិត្រព្រះគោតមដ៏ចម្រើន ​ពួក​ព្រាហ្មណ៍បញ្ញត្ត កណ្ដៀវនឹង​អម្រែក​នេះ ថាជាទ្រព្យរបស់ខ្លួនសុទ្ទៈយ៉ាង​នេះឯង ។ ពួកព្រាហ្មណ៍​បញ្ញត្ត​ទ្រព្យ ៤ យ៉ាងនេះ តើព្រះគោតម​ដ៏ចម្រើន​សម្តែងថាដូចម្ដេច ត្រង់រឿងនេះ ។</p>
        <p><a class='ref km' id='km៨៣' href='#km៨៣'>៨៣</a>ម្នាលព្រាហ្មណ៍ ចុះលោកទាំងមូល យល់ព្រមនូវការ បញ្ញត្តិរបស់ពួកព្រាហ្មណ៍នេះថា ពួកព្រាហ្មណ៍ ចូរបញ្ញត្តទ្រព្យ ៤ យ៉ាង​នេះ​ចុះ ដូច្នេះដែរឬ ។ បពិត្រព្រះគោតមដ៏ចម្រើន រឿងនេះលោក​ទាំងមូល​មិន​យល់ព្រមទេ ។ ម្នាលព្រាហ្មណ៍ បុរសកំសត់ ឥតយស ក្រីក្រ ពួកឈ្មួញ​រទេះ​យកចំណែកសាច់ (គោរបស់ខ្លួនដែលស្លាប់តាមផ្លូវ) ផ្ដែកវេរឲ្យដល់​បុរស​កំសត់នោះ ដែលមិនចង់បាន ដោយការបង្ខំថា នែវ៉ឹយបុរស ឯងត្រូវស៊ីសាច់នេះ ទាំងត្រូវសងថ្លៃផង សេចក្ដីនេះមានឧបមាយ៉ាងណា ម្នាលព្រាហ្មណ៍ កាលបើពួកសមណព្រាហ្មណ៍ទាំងនោះ មិនបានយល់ព្រម ស្រាប់តែពួកព្រាហ្មណ៍បញ្ញត្តទ្រព្យទាំង ៤ នេះក៏មានឧបមេយ្យ​យ៉ាងនោះ​ដែរ ។ មា្នលព្រាហ្មណ៍ ឯតថាគតបញ្ញត្ត លោកុត្តរធម៌ដ៏ប្រសើរតែម្យ៉ាង ថាជាទ្រព្យសំរាប់ខ្លួនរបស់បុរសស្រ្ដី ចំណែកបុរសស្ដ្រីនោះ ដែលអន្ទោល​តាមវង្សត្រកូល ជាចំណែកខាងមាតាបិតាមកពីដើម បានកើតអត្តភាពក្នុង​ត្រកូលណា ៗ ក៏ដល់នូវការរាប់តាមត្រកូលនោះ ៗ បើបានកើតអត្តភាព​ក្នុងត្រកូល​ក្សត្រិយ៍ ក៏ដល់នូវការរាប់ថាជាក្សត្រិយ៍ បើបានកើតអត្តភាពក្នុង​ត្រកូល​ព្រាហ្មណ៍ ក៏ដល់នូវ​ការរាប់ថាជាព្រាហ្មណ៍ បើបានកើតអត្តភាព ក្នុងត្រកូលវេស្សៈ ក៏ដល់នូវការរាប់ថាជាវេស្សៈ បើបានកើតអត្តភាព​ក្នុង​ត្រកូល​សុទ្ទៈ ក៏ដល់នូវការរាប់ថាជាសុទ្ទៈ ។ ម្នាលព្រាហ្មណ៍ ភ្លើងឆេះព្រោះ​របស់​ណា ៗ ជាបច្ច័យ ក៏ដល់នូវការរាប់តាមរបស់នោះ ៗ ។ បើភ្លើងឆេះ​អាស្រ័យ​នឹងឧស ក៏ដល់នូវការរាប់ថាភ្លើងឧស បើភ្លើងឆេះអាស្រ័យ​នឹង​ចំណាំង​ឈើ​ ក៏ដល់នូវការរាប់​​ថាភ្លើងចំណាំងឈើ បើភ្លើងឆេះ​អាស្រ័យ​នឹង​ស្មៅ ក៏ដល់នូវការរាប់ថាភ្លើងស្មៅ បើភ្លើងឆេះអាស្រ័យនឹងអាចម៍គោ ក៏ដល់​នូវការរាប់ថា ភ្លើងអាចម៍គោ សេចក្ដីទាំងនេះមានឧបមាយ៉ាងណា ម្នាល​ព្រាហ្មណ៍ តថាគតបញ្ញត្តលោកកុត្តរធម៌ដ៏ប្រសើរ ថាជាទ្រព្យសំរាប់ខ្លួននៃ​បុរស​ស្រ្ដី កាលបើបុគ្គលរលឹកនូវវង្សត្រកូល ជាចំណែកខាងមាតាបិតា ដែលមានមកពីបូរាណ ហើយបានកើតអត្តភាពក្នុងត្រកូលណា ៗ ក៏ដល់នូវ ការរាប់តាមត្រកូលនោះៗ ដែរ បើបានកើតអត្ត​ភាព​ក្នុង​ត្រកូល​ក្សត្រិយ៍ ក៏ដល់នូវការរាប់ថាជាក្សត្រិយ៍ បើបានកើតអត្តភាពក្នុង​ត្រកូលព្រាហ្មណ៍ ក៏ដល់នូវការរាប់ថាជាព្រាហ្មណ៍ បើបានកើតអត្តភាព​ក្នុងត្រកូលវេស្សៈ ក៏​ដល់នូវការរាប់ថាជាវេស្សៈ បើបានកើតអត្តភាព​ក្នុង​ត្រកូលសុទ្ទៈ ក៏ដល់នូវ​ការ​រាប់​ថាសុទ្ទៈ ក៏មានឧបមេយ្យ ដូច្នោះដែរ ។</p>
        <p><a class='ref km' id='km៨៤' href='#km៨៤'>៨៤</a>ម្នាលព្រាហ្មណ៍ បើបុគ្គលចេញចាកផ្ទះអំពីខត្តិយត្រកូល ហើយ​ចូលទៅកានផ្នួល ក៏អ្នកបួលនោះ បានអាស្រ័យធម៌វិន័យ ដែលតថគត​សម្តែង​ហើយ ជាបុគ្គលបាន វៀរចាកបាណាតិបាត វៀរចាកអទិន្នាទាន វៀរចាក​​​អព្រហ្មចរិយៈ វៀរចាកមុសាវាទ វៀរចាកបិសុណាវាចា វៀរចាក​ផរុស​វាចា វៀរចាកសម្ផប្បលាបៈ មិនមានអភិជ្ឈា មិនមានចិត្តព្យាបាទ មានសេចក្ដី​យល់ត្រូវ ជាបុគ្គលត្រេកអរនឹងកុសលធម៌ ដែលជាតួហេតុ ។ ម្នាល​ព្រាហ្មណ៍ បើកុលបុត្រចេញចាកផ្ទះអំពីត្រកូលព្រាហ្មណ៍ ហើយ​ចូល​ទៅ​កាន់​ផ្នួស កុលបុត្រនោះសោត អាស្រ័យធម៌វិន័យដែលតថាគត​សម្តែង​ហើយ ជាបុគ្គលបានវៀរចាកបាណាតិបាត វៀរចាកអទិន្នាទាន វៀរចាក​-អព្រហ្មចរិយៈ វៀរចាកមុសាវាទ ។បេ។ ជាសម្មាទិដ្ឋិ ជាបុគ្គល​ត្រេកអរ​នឹង​កុសល​ធម៌ ដែលជាតួរហេតុ ។ ម្នាលព្រាហ្មណ៍ បើកុលបុត្របានចេញ​ចាក​ផ្ទះ​អំពីត្រកូលវេស្សៈ ហើយចូលទៅកាន់ផ្នួស កុលបុត្រនោះសោត អាស្រ័យធម៌វិន័យ ដែលតថាគតសម្តែងហើយ ជាបុគ្គលវៀរចាកបាណាតិបាត វៀរចាកអទិន្នាទាន វៀរចាកអព្រហ្មចរិយៈ វៀរចាកមុសាវាទ ។បេ។ ជាសម្មាទិដ្ឋិ ជាបុគ្គលត្រេកអរ ពព្នឹងកុសលធម៌ដែលជា​​​​​​​​​តួហេតុ ។ មា្នល​ពា្រហ្មណ៍ បើកុលបុ­­­­ត្របានចេញចាកផ្ទះអំពីត្រកូលសុទ្ទៈ ហើយចូលទៅ​កាន់​ផ្នួស​​ ​កុលបុត្រនោះសោត អាស្រ័យធម៌វិន័យ​​ ដែលតថាគតបានសម្តែង ហើយ ​ជាបុគ្គល​​​បានវៀរចាកបាណាតិបាត វៀរចាកអទិនា្នទាន វៀរ​ចាក​អព្រហ្មចរិយៈ វៀរចាកមុសាវាទ ​​វៀរចាកបិសុណវាចា វៀរចាក​ផរុស​វាចា​​​​​​​​​ វៀរចាកសម្ផប្បលាបៈ មិនមានអភិជ្ឈា មិនមានចិត្តព្យាបាទ ​​​​​​​ជា​សមា្មទិដ្ឋិ​ ជាបុគ្គលត្រេកអរ​នឹងកុសលធម៌ ដែលជាតួរហេតុ ។ ​​មា្នល​ពា្រហ្មណ៍ អ្នក​​​​យល់​នូវហេតុនោះដូចម្ដេច មានតែព្រាហ្មណ៍ ទើបអាច​ចម្រើន​មេត្តចិត្ត ជាចិត្តមិនមានពៀរ មិនមានព្យាបាទ ក្នុងប្រទេសនេះ​​​​​​ ក្សត្រិ​​​យ៍​ចម្រើន​មិន​បាន វេស្សៈចម្រើនមិនបាន​​​ សុទ្ទៈចម្រើនមិនបានទេឬ ។ បពិត្រព្រះគោតម​-ដ៏​​ចម្រើន ហេតុនេះមិនមែនដូច្នោះទេ បពិត្រព្រះគោតម​ដ៏ចម្រើន ទោះ​ក្សត្រិយ៍អាចចម្រើនមេត្តចិត្ត ដែលមិនមានពៀរ ​​​ មិនមាន​ព្យាបាទ​ ក្នុងប្រទេសនេះបាន បពិត្រព្រះគោតមដ៏ចម្រើន ទោះជា​ព្រាហ្មណ៍... បពិត្រព្រះគោតមដ៏ចម្រើន ទោះជាវេស្សៈ... បពិត្រ​ព្រះគោតម​​​ដ៏ចម្រើន​ទោះ​​​ជាសុទ្ទៈ… បពិត្រព្រះគោតមដ៏ចម្រើន វណ្ណៈទាំង ៤ សុទ្ធ​តែអាច​ចម្រើន​​​​​​មេត្តចិត្ត ដែលមិនមានពៀរ មិនមានព្យបាទ ក្នុងប្រទេស​នេះ​បានទាំងអស់ ។</p>
        <p><a class='ref km' id='km៨៥' href='#km៨៥'>៨៥</a>ម្នាលព្រាហ្មណ៍ យ៉ាងហ្នឹងហើយ បើកុលបុត្រចេញចាកផ្ទះ អំពី​ត្រកូល​ក្សត្រិយ៍ហើយចូលទៅកាន់ផ្នួស កុលបុត្រនោះឯង អាស្រ័យធម៌​វិន័យ ដែលតថាគតបាន​សម្តែងហើយ ជាបុគ្គលបានវៀរចាកបាណាតិបាត វៀរចាកអទិន្នាទាន វៀរចាកអព្រហ្ម​ចរិយៈ វៀរចាកមុសាវាទ វៀរចាក​-បិសុណវាចា វៀចាកផរុសវាចា វៀចាកសម្ផប្បលាបៈ មិនមានអភិជ្ឈា មិន​មាន​ចិត្តព្យាបាទ ជាសម្មាទិដ្ឋិ ជាបុគ្គលត្រេកអរនឹងកុសលធម៌ ដែលជា​តួ​ហេតុ ។ ម្នាលព្រាហ្មណ៍ បើចេញអំពីត្រកូល​ព្រាហ្មណ៍… ម្នាលព្រាហ្មណ៍ បើ​ចេញអំពីត្រកូលវេស្សៈ​​​​​​​​​​​​​​​​​​​​… ម្នាលព្រាហ្មណ​ បើកុលបុត្រចេញចាកផ្ទះអំពី​ត្រកូល​សុទ្ទៈ ហើយ​​​​ចូលទៅកាន់ផ្នួស​ កុលបុត្រនោះ​ឯងអាស្រ័យ​ធម៌វិន័យ ដែល​​​តថាគត​​បានសម្តែងហើយ ជាបុគ្គលបាន​វៀរចាក​បាណាតិ​បាត​​វៀរចាក​អទិន្នា​ទាន វៀរចាកអព្រហ្មចរិយៈ វៀរចាកមុសាវាទ វៀរចាកបិសុណ​វាចា វៀចាកផរុសវាចា វៀចាកសម្ផប្បលាបៈ មិនមានអភិជ្ឈា មិនមាន​ចិត្ត​ព្យាបាទ ជាសម្មាទិដ្ឋិ ជាបុគ្គលត្រេកអរនឹងកុសលធម៌ ដែលជាតួហេតុ ។ ម្នាល​ព្រាហ្មណ៍ អ្នកយល់នូវហេតុនោះដូចម្ដេច មានតែព្រាហ្មណ៍ ទើប​អាច​​​នាំ​​យក​នូវកញ្ចប់លំអិតសម្រាប់ងូត ទៅកាន់ស្ទឹង ដុសជំរះកែ្អលបាន ក្សត្រិយ៍​​​​ជំរះមិនបាន វេស្សៈជំរះមិនបាន សុទ្ទៈជំរះមិនបានទេឬ ។ បពិត្រ​ព្រះគោតម​​ដ៏ចម្រើន ហេតុនេះមិនមែនដូច្នោះទេ បពិត្រព្រះគោតម​ដ៏​-ចម្រើន​ សូម្បីក្សត្រិយ៍ក៏អាចយកកញ្ចប់​លំអិតសម្រាប់ងូត ទៅកាន់ស្ទឹង ជំរះ​ក្អែល​​​បានដែរ បពិត្រព្រះគោតមដ៏ចម្រើន សូម្បីព្រាហ្មណ៍… បពិត្រព្រះ​គោតម​ដ៏ចម្រើន សូម្បីវេស្សៈ… បពិត្រព្រះគោតមដ៏ចម្រើន​ សូម្បី​សុទ្ទៈ… បពិត្រ​​​​ព្រះគោតមដ៏ចម្រើន ពួកវណ្ណៈទាំង ៤ សុទ្ធតែអាចយក​កញ្ចប់​​លំអិតសម្រាប់​​​ងូត ទៅកាន់ស្ទឹងជំរះក្អែលបានទាំងអស់ ។</p>
        <p><a class='ref km' id='km៨៦' href='#km៨៦'>៨៦</a>ម្នាលព្រាហ្មណ៍ បើកុលបុគ្គលចេញចាកផ្ទះអំពីត្រកូលក្សត្រិយ៍ ហើយចូលទៅកាន់ផ្នួស ក៏កុលបុត្រនោះ អាស្រ័យធម៌វិន័យ ដែលតថាគត​បាន​​សម្តែង​ហើយ ជាបុគ្គលវៀរចាកបាណាតិបាត វៀរចាកអទិន្នាទាន វៀរចាក​អព្រហ្ម​ចរិយៈ វៀរចាកមុសាវាទ វៀរចាកបិសុណវាចា វៀចាក​ផរុសវាចា វៀចាកសម្ផប្បលាបៈ មិនមាន​អភិជ្ឈា មិនមានចិត្តព្យាបាទ ជា​សម្មាទិដ្ឋិ ជាបុគ្គល​ត្រេកអរនឹងកុសលធម៌ ដែលជាតួរហេតុ ។ ម្នាល​ព្រាហ្មណ៍ បើចេញអំពី​ត្រកូលព្រាហ្មណ៍…​ ម្នាលព្រាហ្មណ៍ បើចេញ​អំពី​ត្រកូលវេស្សៈ… ម្នាល​ព្រាហ្មណ៍ បើកុលបុត្រចេញចាកផ្ទះអំពី​ត្រកូល​សុទ្ទៈ​ហើយចូល​ទៅ​កាន់ផ្នួស ក៏កុលបុត្រនោះ អាស្រ័យធម៌វិន័យ ដែល​តថាគតបានសម្តែងហើយ ជាបុគ្គលវៀរចាកបាណាតិបាត វៀរចាក​អទិន្នាទាន វៀរចាកអព្រហ្មចរិយៈ វៀរចាកមុសាវាទ វៀរចាក​បិសុណ​វាចា វៀចាកផរុសវាចា វៀចាកសម្ផប្បលាបៈ មិនមានអភិជ្ឈា មិនមានចិត្ត​ព្យា-​បាទ ជាសម្មាទិដ្ឋិ ជាបុគ្គលត្រេកអរនឹងកុសលធម៌ ដែលជាតួហេតុ​ ក៏ដូចគ្នា​យ៉ាងនោះដែរ ។ ម្នាលព្រាហ្មណ៍ អ្នកយល់នូវហេតុនោះ ថា​ដូចម្ដេច ក្សត្រិយ៍ជារាជាដែល បានមុទ្ធាភិសេកហើយ ក្នុងលោកនេះ​ប្រជុំ​ពួកបុរស ១០០ នាក់ ដែលមានជាតិផ្សេងៗ គ្នាថា អ្នកដ៏ចម្រើនទាំងឡាយ ចូរ​មក​​​​​​ បណ្ដាលបុរស​ទាំងនោះ ពួកបុរសណាដែលកើតអំពីខត្តិយត្រកូល អំពីព្រាហ្មណ៍ត្រកូលអំពីរាជញ្ញត្រកូល ពួកបុរសនោះចូលកាន់យកនូវ ឈើពំនួកខាងលើ (កូនពំនួតជាវិការៈ) នៃឈើស្រាយ​ឬឈើខ្លឹម ស្រល់ ខ្លឹម​ចន្ទន៍ ឬឈូក ពួតបង្កាត់ភ្លើង ឲ្យភ្លើងឆេះប្រាកដឡើង មួយទៀត អ្នកដ៏​ចម្រើន​​ទាំងឡាយចូរមក បណា្ដបុរសទាំងនោះ ពួកបុរសណា ដែលកើត អំពីត្រកូល​ចណ្ឌាល អំពីត្រកូលនេសាទ អំពីវេណុត្រកូល (ត្រកូលត្បាញ​ផែង) អំពីរថការត្រកូល (ត្រកូលអ្នកធ្វើរថ) អំពីបុក្កុស​ត្រ​កូល (ត្រកូល​អ្នក​​កើប​សំរាម) ពួកបុរសទាំងនោះ ចូរយកឈើពំនួតខាងលើ (ជាវិការៈ) នៃស្នូក​ឆ្កែ​​ឬស្នូកជ្រូក ស្នូកជាងជ្រលក់ ឬដើមល្ហុងប្រេង ពួតបង្កាត់ភ្លើង ឲ្យភ្លើងឆេះ​ប្រាកដ​​ឡើង ។ ម្នាលព្រាហ្មណ៍ អ្នកយល់នូវហេតុនោះថាដូចម្ដេច ភ្លើងណា ដែលពួកបុរសកើតអំពី​ខត្តិយត្រកូល អំពីព្រាហ្មណ៍ត្រកូល អំពីរាជញ្ញ​ត្រកូល យកពំនួតភ្លើងខាងលើ ( ជាវិការៈ ) នៃឈើស្រាយក្ដី ឈើខ្លឹមក្ដី ដើម​ស្រស់​ក្ដី ដើមចន្ទន៍ក្ដី ដើមឈូកក្រហមក្ដី មកពួតបង្កាត់ ភ្លើងក៏ឆេះប្រាកដ​ឡើង ភ្លើងនោះមានអណ្ដាតផង មានពណ៌ផង មានពន្លីផង គេអាចធ្វើ ការដែល​ត្រូវធ្វើដោយភ្លើង នឹងភ្លើងនោះបាន ចំណែកភ្លើងណា​ដែល​ពួក​បុរស​កើត​អំពីចណ្ឌាលត្រកូល នេសាទត្រកូល​ វេណុ​ត្រកូល រថកាត្រកូល បុក្កុលត្រកូល យកពំនួតភ្លើងខាងលើ ( ជាវិការៈ ) នៃស្នូកឆ្កែក្ដី ស្នូកជ្រូកក្ដី ស្នូកជាងជ្រលក់ក្ដី ដើមល្ហុងប្រេងក្ដី មកពួតបង្កាត់ ភ្លើងក៏ឆេះ​ប្រាកដ​ឡើងដែរ តែភ្លើងនោះ មិនមានអណ្ដាតផង មិនមានពណ៌ផង មិនមាន​ពន្លឺ​ផង គេមិនអាចធ្វើការដែលត្រូវធ្វើដោយភ្លើង នឹងភ្លើងនោះ បានទេឬ ។ បពិត្រព្រះគោតមដ៏ចម្រើន ហេតុនេះមិនមែនដូច្នោះទេ បពិត្រព្រះគោតម​-ដ៏​ចម្រើន ​ភ្លើងណាដែលពួកបុរសកើតអំពីខត្តិយត្រកូល អំពីព្រាហ្មណ៍​ត្រកូល អំពីរាជញ្ញត្រកូលយក ពំនួតភ្លើងខាងលើ (ជវិការៈ) នៃឈើស្រាយ​ក្ដី ឈើខ្លឹមក្ដី ដើមស្រល់ក្ដី ដើមចន្ទន៍ក្ដី ឬដើមឈូកក្រហមក្ដី មកពួតបង្កាត់ ភ្លើងក៏នេះប្រាកដឡើង ភ្លើ់ងនោះមាន​អណ្ដាតផង មានពណ៌ផង មានពន្លឺ​ផង គេអាចធ្វើការដែលត្រូវធ្វើដោយភ្លើង នឹងភ្លើងនោះក៏បានចំណែកភ្លើង​ណា ដែលពួកបុរសកើតអំពីចណ្ឌាលត្រកូល អំពីនេសាទត្រកូល អំពីវេណុ​ត្រកូល អំពីរថការត្រកូល អំពីបុក្កុសត្រកូល កាន់យកនូវពំនួតភ្លើងខាងលើ (ជាវិការៈ) នៃស្នូកឆ្កែក្ដី ស្នូកជ្រូកក្ដី ស្នូកជាង​ជ្រលក់ក្ដី ដើមល្ហុងប្រេងក្ដី មក​ពួត​បង្កាត់ ភ្លើងក៏ឆេះប្រាកដឡើង ភ្លើងនោះសោត ក៏មានអណ្ដាត​ដូច​គ្នា មានពណ៌ដូចគ្នា មានពន្លឺក៏ដូចគ្នាដែរ ទាំងគេអាចធ្វើការដែលត្រូវ​ធ្វើ​ដោយ​​ភ្លើង នឹងភ្លើងនោះក៏បាន បពិត្រព្រះគោតមដ៏ចម្រើន ដ្បិតភ្លើង​ទាំង​អស់ សុទ្ធតែមានអណ្ដាតផង មានពណ៌ផង មានពន្លឺផង ទាំងគេអាចធ្វើការ​ដែល​ត្រូវធ្វើដោយភ្លើង នឹងភ្លើងនោះបាន ទាំងអស់ ។</p>
        <p><a class='ref km' id='km៨៧' href='#km៨៧'>៨៧</a>ម្នាលព្រាហ្មណ៍ បើកុលបុត្រចេញចាកផ្ទះ អំពីខត្តិយត្រកូល​ហើយ​​​​ចូល​ទៅកាន់ផ្នួស កុលបុត្រនោះបានអាស្រ័យធម៌វិន័យ ដែលតថាគត​បាន​​សម្តែង​ហើយ ជាបុគ្គលវៀរចាកបាណាតិបាត វៀរចាកអទិន្នាទាន វៀរ​ចាក​​អព្រហ្មចរិយៈ វៀរចាកមុសាវាទ វៀរចាកបិសុណវាចា វៀចាក​ផរុស​វាចា វៀចាកសម្ផប្ប​លាបៈ មិនមានអភិជ្ឈា មិនមានចិត្តព្យាបាទ ជាសម្មាទិដ្ឋិ ជាអ្នក​ត្រេកអរនឹងកុសលធម៌ ដែលជាតួហេតុ ។ ម្នាល​ព្រាហ្មណ៍ បើកុល​បុត្រ​ចេញ​​ចាកផ្ទះ អំពីព្រាហ្មណ៍ត្រកូល… ម្នាល​ព្រាហ្មណ៍ បើកុលបុត្រ​ចេញ​​ចាកផ្ទះ អំពីវេស្សត្រកូល… ម្នាលព្រាហ្មណ៍ បើកុលបុត្រ​ចេញ​ចាក​ផ្ទះ​អំពី​សុទ្ទៈត្រកូល ហើយចូលទៅកាន់ផ្នួស កុលបុត្រ​នោះឯង បានអាស្រ័យ​ធម៌​វិន័យ ដែលតថាគតបានសម្តែងហើយ ជាបុគ្គល​វៀរចាក​បាណាតិបាត វៀរចាក​អទិន្នាទាន វៀរចាកអព្រហ្មចរិយៈ វៀរចាក​មុសាវាទ វៀរចាក​បិសុណ​​វាចា វៀចាកផរុសវាចា វៀចាកសម្ផប្បលាបៈ មិនមានអភិជ្ឈា មិន​មាន​​ចិត្តព្យាបាទ ជាសម្មាទិដ្ឋិ ជាអ្នកត្រេកអរនឹង​កុសលធម៌ដែលជាតួហេតុ ក៏ដូចគ្នានឹងរឿងបង្កាត់ភ្លើងយ៉ាងនោះដែរ ។</p>
        <p><a class='ref km' id='km៨៨' href='#km៨៨'>៨៨</a>កាលបើព្រះសព្វញ្ញូ ទ្រង់ត្រាស់យ៉ាងនេះហើយ ឯសុការី-​ព្រាហ្មណ៍​ បាន​ក្រាបទូលព្រះមានព្រះភាគយ៉ាងនេះថា បពិត្រព្រះគោតមដ៏​ចម្រើន ភ្លឺច្បាស់ណាស់ ។បេ។ តាំងពីថ្ងៃនេះតទៅ សូមព្រះគោតមដ៏ចម្រើន​ទ្រង់​ជ្រាបនូវខ្ញុំព្រះអង្គថាជាឧបាសក អ្នកដល់នូវសរណគមន៍ ស្មើរដោយ​ជីវិត ។</p>
        <p>ចប់ឯសុការីសូត្រទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>