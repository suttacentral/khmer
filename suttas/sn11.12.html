<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.12' lang='km'>
        <header>
            <ul>
            </ul>
            <h1>ទុតិយ​ទេវ​សូត្រ ទី ២</h1>
        </header>
        <p><a class='ref km' id='km387' href='#km387'>៣៨៧</a>សម័យ​មួយ ព្រះមានព្រះភាគ ទ្រង់​គង់​នៅក្នុង​វត្ត​ជេតពន របស់​អនាថបិណិ្ឌក​សេដ្ឋី ជិត​ក្រុង​សាវត្ថី។ ក្នុង​ទី​នោះ​ឯង ព្រះមានព្រះភាគ ទ្រង់​ត្រាស់​ហៅ​ភិក្ខុ​ទាំងឡាយ។បេ។</p>
        <p><a class='ref km' id='km388' href='#km388'>៣៨៨</a>ព្រះមានព្រះភាគ ទ្រង់​ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ សក្កទេវានមិន្ទ កាល​កើត​ជា​មនុស្ស ក្នុង​ជាតិ​មុន ជា​មាណព​ឈ្មោះ​មឃៈ ហេតុ​នោះ​បាន​ជា​គេ​ហៅ​ថា​មឃវៈ។ ម្នាល​ភិក្ខុ​ទាំងឡាយ សក្កទេវានមិន្ទ កាល​កើត​ជា​មនុស្ស ក្នុង​ជាតិ​មុន បាន​ឲ្យ​ទាន​មុន​គេ ហេតុ​នោះ បាន​ជា​គេ​ហៅ​ថា​បុរិន្ទទៈ។ ម្នាល​ភិក្ខុ​ទាំងឡាយ សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​ឲ្យ​ទាន​ដោយ​គោរព ហេតុ​នោះ បាន​ជា​គេ​ហៅ​ថា​សក្កៈ។ ម្នាល​ភិក្ខុ​ទាំងឡាយ សក្កទេវានមិន្ទ កាល​កើត​ជា​មនុស្ស ក្នុង​ជាតិ​មុន បាន​ឲ្យ​ទី​សម្រាប់​សំណាក់ ព្រោះ​ហេតុ​នោះ បាន​ជា​គេ​ហៅ​ថា​វាសវៈ។ ម្នាល​ភិក្ខុ​ទាំងឡាយ សក្កទេវានមិន្ទ គិត​ឃើញ​ហេតុ​សូម្បី​ទាំង​ពាន់ ដោយ​មួយ​រំពេច​បាន ហេតុ​នោះ បាន​ជា​គេ​ហៅ​ថា​សហស្សក្ខៈ។ ម្នាល​ភិក្ខុ​ទាំងឡាយ អសុរ​-កញ្ញា​ឈ្មោះ​នាង​សុជា ជា​មហេសី​របស់​សក្កទេវានមិន្ទ ហេតុ​នោះ បាន​ជា​គេ​ហៅ​ថា​សុជម្បតិ។ ម្នាល​ភិក្ខុ​ទាំងឡាយ សក្កទេវានមិន្ទ បាន​សោយរាជ្យ​ជា​ឥស្សរាធិបតី លើ​ពួក​ទេវតា​ជាន់​តាវត្តិង្ស ហេតុ​នោះ បាន​ជា​គេ​ហៅ​ថា ទេវានមិន្ទ។</p>
        <p><a class='ref km' id='km389' href='#km389'>៣៨៩</a>ម្នាល​ភិក្ខុ​ទាំងឡាយ សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​សមាទាន​វត្ត​បទ​ទាំង ៧ ប្រការ​បរិបូណ៌ ព្រោះ​ហេតុ​តែ​បាន​សមាទាន​វត្ត​បទ​ទាំង ៧ ប្រការ​នោះ បាន​ជា​សក្កទេវរាជ​បាន​នាម​ថា​សក្កៈ។ វត្ត​បទ​ទាំង ៧ ប្រការ តើ​ដូច​ម្ដេច​ខ្លះ។ (សក្កទេវរាជ​បាន​សមាទាន) ថា អាត្មា​អញ​ត្រូវ​ចិញ្ចឹម​មាតាបិតា អស់​មួយ​ជីវិត ១ ត្រូវ​គោរព​បុគ្គល​ជា​ច្បង​ក្នុង​ត្រកូល អស់​មួយ​ជីវិត ១ ត្រូវ​មាន​ពាក្យ​ល្អិត​ទន់ អស់​មួយ​ជីវិត ១ ត្រូវ​មាន​វាចា​មិន​ញុះញង់ អស់​មួយ​ជីវិត ១ ត្រូវ​មាន​ចិត្ត​ប្រាសចាក​សេចក្ដី​កំណាញ់​ជា​មនិ្ទល ជា​អ្នក​ចែក​រំលែក​នូវ​ទាន ជា​អ្នក​លាង​ដៃ​ដើម្បី​ឲ្យ​ទាន ជា​អ្នក​ត្រេកអរ​ក្នុង​ការ​លះបង់ ជា​អ្នក​គួរ​គេ​សូម​ទាន​បាន ត្រេកអរក្នុង​ការ​ឲ្យ​និង​ការ​ចែក​រំលែក ហើយ​នៅ​គ្រប់គ្រង​ផ្ទះ អស់​មួយ​ជីវិត ១ ត្រូវ​មាន​វាចា​ទៀងទាត់ អស់​មួយ​ជីវិត ១ មិន​ត្រូវ​មាន​សេចក្ដី​ក្រោធ បើ​ទុក​ជា​សេចក្ដី​ក្រោធ កើត​ឡើង​ដល់​អាត្មា​អញ ត្រូវ​តែ​អាត្មា​អញ​បន្ទោបង់​សេចក្ដី​ក្រោធ​នោះ​មួយ​រំពេច អស់​មួយ​ជីវិត ១។ ម្នាល​ភិក្ខុ​ទាំងឡាយ​ សក្កទេវានមិន្ទ កាល​កើត​ជា​មនុស្សក្នុង​ជាតិ​មុន បាន​សមាទាន​វត្ត​បទ​ទាំង ៧ ប្រការ​នេះ​បរិបូណ៌ ព្រោះ​ហេតុ​តែ​បាន​សមាទាន​វត្ត​បទ​ទាំង ៧ ប្រការ​នោះ ទើប​សក្កទេវរាជ បាន​ដល់​នូវ​ភាព​នៃ​ខ្លួន​ជា​សក្កៈ។</p>
        <p><a class='ref km' id='km390' href='#km390'>៣៩០</a>ព្រះមានព្រះភាគ បាន​ត្រាស់​ពាក្យ​នេះ​ហើយ។បេ។ ពួក​ទេវតា​នៅ​ឋាន​តាវត្តិង្ស បាន​ហៅ​បុគ្គល​អ្នក​ចិញ្ចឹម​មាតាបិតា អ្នក​កោត​ក្រែង ចំពោះ​បុគ្គល​ជា​ច្បង ក្នុង​ត្រកូល មាន​វាចា​ល្អិត​ទន់ និយាយ​ពាក្យ​ផ្អែមល្ហែម លះបង់​ពាក្យ​ញុះញង់ ប្រកប​តែ​ក្នុង​ការ​កម្ចាត់​បង់​សេចក្ដី​កំណាញ់ មាន​សំដី​ទៀង ជា​ជន​គ្រប​សង្កត់​សេចក្ដី​ក្រោធ​នោះ​ឯង ថា​ជា​សប្បុរស។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>