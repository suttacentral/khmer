<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn5.3' lang='km'>
        <header>
            <ul>
            </ul>
            <h1>គោតមី​សូត្រ ទី ៣</h1>
        </header>
        <p><a class='ref km' id='km៧' href='#km៧'>៧</a>សាវត្ថី​និទាន។ គ្រានោះ កិសាគោតមី​ភិក្ខុនី ស្លៀក​ស្បង់​ប្រដាប់​បាត្រ​ចីវរ ក្នុងបុព្វណ្ហសម័យ ចូល​ទៅ​កាន់​ក្រុង​សាវត្ថី ដើម្បី​បិណ្ឌបាត លុះ​ត្រាច់​ទៅ​បិណ្ឌបាត ក្នុង​ក្រុងសាវត្ថី​ហើយ ត្រឡប់​មក​អំពី​បិណ្ឌបាត ក្នុង​បច្ឆាភត្ត ក៏​ដើរ​សំដៅ​ទៅ​កាន់​អន្ធវ័ន ដើម្បី​សម្រាក​ក្នុង​វេលា​ថ្ងៃ លុះ​ចូល​ទៅ​ដល់​អន្ធវ័ន​ហើយ ក៏​អង្គុយ​សម្រាក​ក្នុង​វេលា​ថ្ងៃ ក្រោម​ម្លប់​ឈើ​មួយ។</p>
        <p><a class='ref km' id='km៨' href='#km៨'>៨</a>គ្រានោះ មារ​មាន​ចិត្ត​បាប មាន​ប្រាថ្នា​ដើម្បី​ញ៉ាំង​ភ័យ​សេចក្ដី​តក់ស្លុត និងសេចក្ដី​ព្រឺរោម ឲ្យ​កើត​ឡើង​ដល់​កិសាគោតមី​ភិក្ខុនី មាន​ប្រាថ្នា​ឲ្យ​ព្រះនាង​ឃ្លាត​ចាក​សមាធិ ក៏​ចូល​ទៅ​រក​កិសាគោតមី​ភិក្ខុនី លុះ​ចូល​ទៅ​ដល់​ហើយ ក៏​ពោល​គាថា​នឹងកិសាគោតមី​ភិក្ខុនី​ថា</p>
        <p>នាង​ឯង​មាន​កូន​ស្លាប់​ហើយ មក​អង្គុយ​តែ​ម្នាក់ឯង មាន​មាត់​ទួញ​យំ នៅ​កណ្ដាល​ព្រៃ​តែ​ម្នាក់ឯង នាង​មក​ស្វែងរក​ប្រុស​ឬ។</p>
        <p><a class='ref km' id='km៩' href='#km៩'>៩</a>លំដាប់នោះ កិសាគោតមី​ភិក្ខុនី​មាន​សេចក្ដី​ត្រិះរិះ យ៉ាង​នេះ​ថា អ្នក​នេះ​ជា​អ្វី​ហ្ន៎ ជា​មនុស្ស​ឬ​ជា​អមនុស្ស បាន​ជា​ពោល​គាថា។ ទើប​កិសាគោតមី​ភិក្ខុនី មាន​សេចក្ដី​ចូលចិត្ត ដូច្នេះ​ថា នេះ​ពិត​ជា​មារ​មាន​ចិត្ត​បាប មាន​ប្រាថ្នា​ដើម្បី​ញ៉ាំង​ភ័យ សេចក្ដី​តក់ស្លុត​និង​សេចក្ដី​ព្រឺរោម ឲ្យ​កើត​ឡើង​ដល់​អាត្មា​អញ ប្រាថ្នា​ឲ្យ​អាត្មា​អញ​ឃ្លាត​ចាក​សមាធិ បាន​ជា​ពោល​គាថា។ លុះ​កិសាគោតមី​ភិក្ខុនី​ដឹង​ច្បាស់​ថា នេះ​ពិត​ជា​មារ​មាន​ចិត្ត​បាប​ហើយ ក៏​ពោល​គាថា​នឹង​មារ​មាន​ចិត្ត​បាប​ដូច្នេះ​ថា</p>
        <p>យើង​ជា​ស្ត្រី​មាន​កូន​ស្លាប់ ជា​ទី​បំផុត​ត្រឹម​នេះ បុរស​ទាំងឡាយ ក៏​មាន​ទីបំផុត​ត្រឹម​នេះ​ដែរ ម្នាល​អាវុសោ យើង​មិន​សោកសៅ មិន​ទួញ​យំ មិន​ខ្លាច​អ្នក​ទេ ព្រោះ​ថាសេចក្ដី​ត្រេកអរ ក្នុង​វត្ថុ​ទាំងអស់ យើង​កំចាត់​ចោល​ហើយ គំនរ​នៃ​ងងឹត​គឺ​អវិជ្ជា យើង​ទំលាយ​បង់​បាន​ហើយ យើង​ឈ្នះ​នូវ​សេនា​នៃ​មច្ចុរាជ ជា​ស្ត្រី​មិន​មាន​អាសវៈ។</p>
        <p>លំដាប់នោះ មារ​មាន​ចិត្ត​បាប​ដឹង​ថា កិសាគោតមី​ភិក្ខុនី ស្គាល់​អញ​ហើយ ក៏​មានសេចក្ដី​ទុក្ខតូច​ចិត្ត បាត់​អំពី​ទី​នោះ​ឯង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>