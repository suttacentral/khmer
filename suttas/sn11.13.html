<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.13' lang='km'>
        <header>
            <ul>
            </ul>
            <h1>តតិយ​ទេវ​សូត្រ ទី ៣</h1>
        </header>
        <p><a class='ref km' id='km391' href='#km391'>៣៩១</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគ ទ្រង់​គង់​នៅក្នុង​កូដាគារ​សាលា ក្នុង​មហា​វ័ន ទៀប​ក្រុង​វេសាលី។ លំដាប់​នោះ​ឯង ស្ដេច​លិច្ឆវី​ព្រះ​នាម​មហលី បាន​ចូល​ទៅ​គាល់​ព្រះមានព្រះភាគ លុះ​ចូល​ទៅ​ដល់​ហើយ ក៏​ថ្វាយ​បង្គំ​ព្រះមានព្រះភាគ ហើយ​គង់​ក្នុង​ទី​សមគួរ។ លុះ​ស្ដេច​លិច្ឆវី​ព្រះ​នាម​មហលី​គង់​ក្នុង​ទី​សមគួរ​ហើយ ទើប​ក្រាប​ទូល​ព្រះមានព្រះភាគ យ៉ាង​នេះ​ថា​ បពិត្រ​ព្រះអង្គ​ដ៏​ចម្រើន ទ្រង់​បាន​ឃើញ​សក្កទេវានមិន្ទ​ដែរ​ឬ។ បពិត្រ​មហលី តថាគត បាន​ឃើញ​សក្កទេវានមិន្ទ​ដែរ។ បពិត្រ​ព្រះអង្គ​ដ៏​ចម្រើន ក្រែង​សក្កទេវានមិន្ទ គ្រាន់​តែ​ជា​រូប​ប្រៀប​របស់​សក្កៈ​ទេ​ដឹង បពិត្រ​ព្រះអង្គ​ដ៏​ចម្រើន ព្រោះថា សក្កទេវានមិន្ទ គេ​មិន​ងាយ​នឹង​ឃើញ​ទេ។</p>
        <p><a class='ref km' id='km392' href='#km392'>៣៩២</a>ព្រះមានព្រះភាគ​ត្រាស់​ថា បពិត្រ​មហលី តថាគត​ស្គាល់​ច្បាស់​សក្កទេវរាជ​ផង នូវ​ធម៌​ធ្វើ​សត្វ​ឲ្យ​បាន​ជា​សក្កៈ​ផង មួយ​ទៀត សក្កទេវរាជ បាន​ដល់​នូវ​ភាវៈ​នៃ​ខ្លួន​ជា​សក្កៈ ព្រោះតែ​សមាទាន​ធម៌​ណា តថាគត ក៏​ដឹង​ច្បាស់​ធម៌​នោះ​ផង។ បពិត្រ​មហលី សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន ជា​មាណព​ឈ្មោះ​មឃៈ ហេតុ​នោះ​បាន​ជា​គេ​ហៅ​ថា មឃវៈ។ បពិត្រ​មហលី សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​ឲ្យ​ទាន​មុន​គេ ហេតុ​នោះ បាន​ជា​គេ​ហៅ​ថា បុរិន្ទទៈ។ បពិត្រ​មហលី សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​ឲ្យ​ទាន​ដោយ​គោរព ហេតុ​នោះ បាន​ជា​គេ​ហៅ​ថា​សក្កៈ។ បពិត្រ​មហលី សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​ឲ្យ​ទី​សម្រាប់​សំណាក់ ហេតុ​នោះ បាន​ជា​គេ​ហៅ​ថា​វាសវៈ។ បពិត្រ​មហលី សក្កទេវានមិន្ទ គិត​ឃើញ​ហេតុ សូម្បី​ទាំង​ពាន់ ដោយ​មួយ​រំពេច​បាន ហេតុ​នោះ បាន​ជា​គេ​ហៅ​ថា សហស្សក្ខៈ។ បពិត្រ​មហលី អសុរ​កញ្ញា​ឈ្មោះ​នាង​សុជា ជា​មហេសី​នៃ​សក្កទេវានមិន្ទ ហេតុ​នោះ បាន​ជា​គេ​ហៅ​ថា​សុជម្បតិ។ បពិត្រ​មហលី សក្កទេវានមិន្ទ សោយរាជ្យ​ជា​ឥស្សរាធិបតី​លើ​ពួក​ទេវតា​ជាន់​តាវត្តិង្ស ហេតុ​នោះ បាន​ជា​គេ​ហៅ​ថា​ទេវានមិន្ទ។</p>
        <p><a class='ref km' id='km393' href='#km393'>៣៩៣</a>បពិត្រ​មហលី សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​សមាទាន​វត្ត​បទ​ទាំង ៧ ប្រការ​ដ៏​បរិបូណ៌ ព្រោះ​ហេតុ​តែ​សមាទាន​វត្ត​បទ​ទាំង ៧ ប្រការ​នោះ បាន​ជា​សក្កទេវរាជ​មាន​នាម​ថា​សក្កៈ។ វត្ត​បទ​ទាំ​ង ៧ នោះ តើ​ដូច​ម្ដេច។ (សក្ក​ទេវរាជ​បាន​សមាទាន) ថា អាត្មា​អញត្រូវ​ចិញ្ចឹម​មាតា​បិតា អស់​មួយ​ជីវិត ១ ត្រូវ​កោត​ក្រែង​បុគ្គល​ជា​ច្បង​ក្នុង​ត្រកូល អស់​មួយ​ជីវិត ១ ត្រូវ​មាន​វាចា​ល្អិត​ទន់ អស់​មួយ​ជីវិត ១ មិន​ត្រូវ​មាន​វាចា​ញុះញង់ អស់​មួយ​ជីវិត ១ ត្រូវ​មាន​ចិត្ត​ប្រាសចាក​សេចក្ដី​កំណាញ់​ជា​មន្ទិល ជា​អ្នក​មាន​ការ​បរិច្ចាគ​រួសរាន់ មាន​ដៃ​លាង​ហើយ​ ដើម្បី​នឹង​ឲ្យ​នូវ​ទាន ត្រេកអរ​​​​​ក្នុង​ការ​លះបង់ ជា​អ្នក​គួរ​គេ​សូម​ទាន​បាន ត្រេកអរ​ក្នុង​ការ​ឲ្យ​និង​ការ​ចែក​រំលែក​ទាន ហើយ​នៅ​គ្រប់គ្រង​ផ្ទះ អស់​មួយ​ជីវិត ១ ត្រូវ​មាន​វាចា​ទៀងទាត់​អស់​មួយ​ជីវិត ១ មិន​ត្រូវ​មាន​សេចក្ដី​ក្រោធ បើ​ទុក​ជា​សេចក្ដី​ក្រោធ កើត​ឡើង​ដល់​អាត្មា​អញ អាត្មា​អញ​ត្រូវ​បន្ទោបង់ នូវ​សេចក្ដី​ក្រោធ​នោះ​មួយ​រំពេច អស់​មួយ​ជីវិត ១។ បពិត្រ​មហលី សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​សមាទាន​វត្ត​បទ​ទាំង ៧ ប្រការ​នេះ​បរិបូណ៌ ព្រោះ​ហេតុ​តែ​សមាទាន​វត្ត​បទ​ទាំង ៧ ប្រការ​នោះ ទើប​សក្កទេវរាជ បាន​ដល់​នូវ​ភាព​នៃ​ខ្លួន​ជា​សក្កៈ។</p>
        <p><a class='ref km' id='km394' href='#km394'>៣៩៤</a>ព្រះមានព្រះភាគ បាន​ត្រាស់​យ៉ាង​នេះ​ថាបេ។ ពួក​ទេវតា​នៅ​ឋាន​តាវត្តិង្ស បាន​ហៅ​ជន​អ្នក​ចិញ្ចឹម​មាតាបិតា គោរព​កោតក្រែង​បុគ្គល​ជា​ច្បង ក្នុង​ត្រកូល មាន​វាចា​ល្អិត​ទន់ និយាយ​សំដី​ផ្អែមល្ហែម លះបង់​ពាក្យ​ញុះញង់ ប្រកប​តែ​ក្នុង​ការ​កម្ចាត់​បង់ សេចក្ដី​កំណាញ់ មាន​វាចា​ទៀង​ទាត់ ជា​ជន​គ្រប​សង្កត់​សេចក្ដី​ក្រោធ​នោះ​ឯង ថា​ជា​សប្បុរស។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>