<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn142' lang='km'>
        <header>
            <ul>
            </ul>
            <h1>ទក្ខិណាវិភង្គសូត្រ ទី ១២</h1>
        </header>
        <p><a class='ref km' id='km១៨១' href='#km១៨១'>១៨១</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ​ទ្រង់​គង់​ក្នុង​និគ្រោធារាម ជិតក្រុងកបិលព័ស្ដុ ក្នុងដែនសក្កៈ ។ គ្រានោះ ព្រះនាងមហាបជាបតិគោតមី នាំយកសំពត់ថ្មី ១ គូ ចូលទៅ​​គាល់ព្រះមាន ព្រះភាគ លុះចូលទៅដល់ ក្រាបថ្វាយបង្គំព្រះមានព្រះភាគ ហើយគង់​ក្នុង​ទីសមគួរ ។ លុះព្រះ​នាងមហាបជាបតិគោតមី គង់ក្នុងទីសមគួរហើយ ក៏ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គ ដ៏ចម្រើន សំពត់ ថ្មី ១ គូនេះ ខ្ញុំម្ចាស់រវៃខ្លួនឯង ត្បាញខ្លួនឯង ផ្គង​ចំពោះ​ព្រះមានព្រះភាគ បពិត្រព្រះអង្គដ៏ចម្រើន សូមព្រះមានព្រះភាគ អាស្រ័យ​នូវសេចក្ដី​អនុគ្រោះ​ចំពោះ​ខ្ញុំ​ម្ចាស់ ទទួលយកនូវសំពត់នោះ ។</p>
        <p><a class='ref km' id='km១៨២' href='#km១៨២'>១៨២</a>កាលបើព្រះនាងមហាបជាបតិគោតមី ក្រាបបង្គំទូលយ៉ាងនេះ​ហើយ ព្រះមានព្រះភាគ ក៏មានព្រះបន្ទូលនឹងព្រះនាងមហាបជាបតិគោតមី ដូច្នេះថា បពិត្រព្រះនាងគោតមី សូមព្រះនាងប្រគេង (សំពត់នេះ) ចំពោះ សង្ឃវិញចុះ កាលបើ​ព្រះនាង ប្រគេនសំពត់នេះ ចំពោះសង្ឃហើយ តថាគតឈ្មោះ​ថា ​ព្រះនាង​បានបូជាហើយ​ផង ទាំងសង្ឃក៏ឈ្មោះថា ព្រះនាងបានបូជាហើយដែរ ។ ព្រះនាង​មហាប​ជាបតិគោតមី ក្រាបបង្គំ ទូលអង្វរព្រះមានព្រះភាគ អស់វារៈ ២ ដងដូច្នេះថា បពិត្រព្រះអង្គដ៏ចម្រើន សំពត់ថ្មី ១ គូនេះ ខ្ញុំម្ចាស់រវែខ្លួនឯង ត្បាញខ្លួនឯង ឧទ្ទិសចំពោះព្រះមាន ព្រះភាគ បពិត្រព្រះអង្គដ៏ចម្រើន សូម​ព្រះមានព្រះភាគអាស្រ័យ នូវសេចក្ដី អនុគ្រោះចំពោះខ្ញុំ​ម្ចាស់ ទទួលយកនូវសំពត់នោះ ។ ព្រះមានព្រះភាគ​ទ្រង់ មានព្រះបន្ទូលនឹងព្រះនាង​មហាបជាបតិគោតមី អស់វារៈ ២ ដងដូច្នេះថា បពិត្រព្រះនាងគោតមី សូមព្រះនាង​ប្រគេនសង្ឃវិញចុះ កាលបើព្រះនាង ព្រះគេនសង្ឃហើយ តថាគតក៏​ឈ្មោះ​ថាព្រះ​នាង​បានបូជាហើយផង ទាំង សង្ឃ ក៏ឈ្មោះថា ព្រះនាងបានបូជាហើយដែរ ។ ព្រះនាងមហាបជាបតិ-គោតមី ក្រាបបង្គំទូលអង្វរព្រះមានព្រះភាគ អស់វារៈ ៣ ដងដូច្នេះថា បពិត្រព្រះអង្គ​ដ៏ចម្រើន សំពត់ថ្មី ១ គូនេះ ខ្ញុំម្ចាស់រវៃខ្លួនឯង ត្បាញខ្លួនឯង ឧទ្ទិសចំពោះព្រះមានព្រះភាគ បពិត្រព្រះអង្គ​ដ៏ចម្រើន សូមព្រះមាន ព្រះភាគ អាស្រ័យនូវសេចក្ដីអនុគ្រោះចំពោះខ្ញុំ​ម្ចាស់ ​ហើយទទួល​យក​នូវ សំពត់នោះ ។ ព្រះមានព្រះភាគទ្រង់មានព្រះបន្ទូលនឹងព្រះនាង​មហាបជា-បតិគោតមី អស់វារៈ ៣ ដង​​ដូច្នេះថា បពិត្រព្រះនាងគោតមី សូមព្រះនាង​ប្រគេនសង្ឃវិញចុះ កាលបើ​ព្រះនាង​ព្រះគេន​សង្ឃ​ហើយ តថាគតក៏ឈ្មោះ ថាព្រះ​នាង​បានបូជាហើយផង ទាំង​សង្ឃ​ក៏ឈ្មោះថា ព្រះនាងបានបូជា ហើយដែរ ។ </p>
        <p><a class='ref km' id='km១៨៣' href='#km១៨៣'>១៨៣</a>កាលបើព្រះមានព្រះភាគ ទ្រង់មានព្រះពុទ្ធដីកាយ៉ាងនេះ ហើយ ព្រះអានន្ទ មានអាយុ ក៏ក្រាប​បង្គំ​ទូលអង្វរព្រះមានព្រះភាគដូច្នេះថា បពិត្រព្រះអង្គ​ដ៏​ចម្រើន សូម ព្រះមានព្រះភាគ ទ្រង់ទទួលសំពត់ថ្មី ១ គូ​ របស់ព្រះនាង​មហាបជាបតិគោតមី បពិត្រព្រះអង្គដ៏ចម្រើន ព្រះនាងមហា-បជាបតិគោតមី ជាអ្នក​មាន​​ឧបការៈច្រើន ជាព្រះមាតុច្ឆា របស់ព្រះមាន ព្រះភាគ ជាអ្នកថែរក្សា អ្នកចិញ្ចឹម អ្នក​ថ្វាយទឹកក្សីរ កាលព្រះមាតា បង្កើត ព្រះមានព្រះភាគ ទ្រង់ទិវង្គតទៅនាងបាន​បំបៅ​ទឹក​ដោះ បពិត្រព្រះអង្គដ៏ ចម្រើន សូម្បី​ព្រះមានព្រះភាគ ក៏មានឧបការៈច្រើន ដល់​ព្រះនាងមហា-បជាបតិគោតមីដែរ បពិត្រព្រះអង្គដ៏ចម្រើន ព្រោះ​​ព្រះនាង​មហាបជាបតិ-គោតមី អាស្រ័យព្រះមានព្រះភាគ ទើបបានដល់នូវព្រះ​ពុទ្ធជាទីពឹង បាន ដល់​នូវ​ព្រះធម៌ជាទីពឹង បានដល់នូវព្រះសង្ឃជាទីពឹង បពិត្រព្រះអង្គ​ដ៏ចម្រើន ព្រះនាងមហាបជាបតិគោតមី អាស្រ័យព្រះមានព្រះភាគ ទើប ជាអ្នក បាន​វៀរចាកការសម្លាប់សត្វ វៀរចាកការកាន់​យក​ទ្រព្យ​ដែល​គេ​មិន​បានឲ្យ វៀរចាក ការ​ប្រព្រឹត្តិខុសក្នុងកាមទាំងឡាយ វៀរចាកការនិយាយ កុហក វៀរចាក​ហេតុ​​ជា​ទី​តាំង​​នៃសេចក្ដីប្រមាទ គឺការផឹកនូវទឹកស្រវឹង គឺសុរានិងមេរ័យ បពិត្រព្រះអង្គដ៏ចម្រើន ព្រះនាងមហាប​ជាបតិគោតមី អាស្រ័យនូវព្រះមានព្រះភាគ ទើបប្រកបដោយសេចក្ដី​ជ្រះថ្លា មិនកម្រើក ក្នុងព្រះពុទ្ធ ប្រកប​ដោយសេចក្ដីជ្រះថ្លាមិនកម្រើក ក្នុងព្រះធម៌ ប្រកប ដោយសេចក្ដីជ្រះថ្លាមិនកម្រើក ក្នុង​ព្រះសង្ឃ ប្រកបដោយសីលទាំងឡាយ ដែលជាទី ត្រេកអរនៃព្រះអរិយបុគ្គល បពិត្រព្រះអង្គដ៏ចម្រើន ព្រះនាង​មហាប​ជាបតិ​គោតមី អាស្រ័យនូវព្រះមានព្រះភាគ ទើបជាអ្នកអស់សង្ស័យ​ក្នុងទុក្ខ​ អស់សង្ស័យ ក្នុង​ហេតុ​ឲ្យកើតទុក្ខ អស់សង្ស័យ ក្នុងធម៌រំលត់ទុក្ខ អស់សង្ស័យ ក្នុង​សេចក្ដី​ប្រតិបតិបត្តិ​ទៅ​កាន់​ទី​រំលត់​ទុក្ខ បពិត្រព្រះអង្គ ដ៏ចម្រើន សូម្បីព្រះមានព្រះភាគ ក៏មាន​ឧបការៈច្រើន ដល់​ព្រះនាង​មហាប​ជាប​តិ​គោ​តមី​ដែរ ។</p>
        <p><a class='ref km' id='km១៨៤' href='#km១៨៤'>១៨៤</a>ព្រះមានព្រះភាគទ្រង់ត្រាស់ថា អើយ៉ាងហ្នឹងហើយ អានន្ទ អើយ៉ាង​ហ្នឹង​ហើយ អានន្ទ ម្នាលអានន្ទ បុគ្គលអាស្រ័យបុគ្គលណា ទើប បានដល់ព្រះពុទ្ធជាទីពឹង បានដល់ព្រះធម៌ជាទីពឹង បាន​ដល់​ព្រះ​សង្ឃ ជាទីពឹង ម្នាលអានន្ទ តថាគតមិនសំដែង​នូវការថ្វាយបង្គំ ការក្រោក ទទួល អញ្ជលិកម្ម សាមី​ចិ​កម្ម និងការឲ្យនូវចីវរ ​បិណ្ឌបាត សេនាសនៈ និង ភេសជ្ជបរិក្ខារជាបច្ច័យដល់អ្នកជំងឺ ថា​ជា​កម្ម​ដែល​បុគ្គល​នេះ តបស្នង ដល់បុគ្គលនេះ បានដោយល្អឡើយ ។ ម្នាលអានន្ទ មួយទៀត បុគ្គល​អាស្រ័យ​​នូវ​បុគ្គលណា ហើយបានវៀរចាកការសម្លាប់សត្វ វៀរចាកការកាន់ យកទ្រព្យដែល​មិន​បានឲ្យ វៀរចាក​ការ​ប្រព្រឹត្ត​ខុសក្នុងកាមទាំងឡាយ វៀរ ចាកការនិយាយកុហក វៀរចាកហេតុ​ជាទីតាំងនៃសេចក្ដីប្រមាទ គឺការផឹក នូវទឹកស្រវឹងគឺសុរានិងមេរ័យ ម្នាលអានន្ទ តថាគត​មិន​សំដែង​នូវ​ការថ្វាយ បង្គំ ការក្រោទទួល អញ្ជលិកម្ម សាមីចិកម្ម និងការឲ្យនូវចីវរ បិណ្ឌបាត សេនាសនៈ និង​ភេសជ្ជបរិក្ខារជាបច្ច័យដល់​អ្នកជំងឺ ថាជា កម្មដែលបុគ្គល នេះ តបស្នង​ដល់បុគ្គលនេះ បានដោយល្អឡើយ ។ ម្នាលអានន្ទ មួយទៀត បុគ្គល អាស្រ័យនូវបុគ្គលណា ហើយបាន​ប្រកប​ដោយ​សេចក្ដី​​ជ្រះថ្លាមិន កម្រើកក្នុងព្រះពុទ្ធ ប្រកបដោយ​សេចក្ដី​ជ្រះថ្លា​ មិនកម្រើកក្នុងព្រះធម៌ ប្រកបដោយ​សេចក្ដី​ជ្រះថ្លា​ មិនកម្រើក​ក្នុងព្រះសង្ឃ ប្រកបដោយសីល​ទាំងឡាយ​​ជាទីត្រេកអរនៃ ព្រះអរិយបុគ្គល ម្នាលអានន្ទ តថាគតមិនសំដែង នូវការថ្វាយបង្គំ ការក្រោក​ទទួល អញ្ជលិកម្ម សាមីចិកម្ម និងការឲ្យនូវចីវរ បិណ្ឌបាត សេនាសនៈ និងភេសជ្ជបរិក្ខារ ជាបច្ច័យ ដល់​អ្នក​ជំងឺ ថាជាកម្ម ដែលបុគ្គលនេះ តបស្នងដល់​បុគ្គលនេះ បានដោយ ល្អឡើយ ។ ម្នាលអានន្ទ មួយទៀត បុគ្គលអាស្រ័យនូវ​បុគ្គលណា ហើយជាអ្នកអស់ សង្ស័យក្នុងទុក្ខ អស់សង្ស័យក្នុងហេតុឲ្យកើតទុក្ខ អស់​សង្ស័យ​ក្នុងធម៌រំលត់ទុក្ខ អស់សង្ស័យ ក្នុងសេចក្ដីប្រតិបត្តិទៅ​កាន់ធម៌រំលត់ទុក្ខ ម្នាលអានន្ទ តថាគត​មិន​សំដែង នូវការថ្វាយបង្គំ ការក្រោកទទួល អញ្ជលិកម្ម សាមីចិកម្ម និងការឲ្យនូវចីវរ បិណ្ឌបាត សេនាសនៈ និងភេសជ្ជបរិក្ខារជាបច្ច័យ​ដល់អ្នកជំងឺ ថាជាកម្ម ដែលបុគ្គលនេះ តបស្នង ដល់បុគ្គលនេះ បានដោយល្អឡើយ ។</p>
        <p><a class='ref km' id='km១៨៥' href='#km១៨៥'>១៨៥</a>ម្នាលអានន្ទ បាដិបុគ្គលិកាទក្ខិណា (ទានដែលឲ្យចំពោះ បុគ្គល) នេះ មាន ១៤ យ៉ាង ។ បុគ្គល​ឲ្យទានចំពោះព្រះតថាគតជាអរហន្ត-សម្មាសម្ពុទ្ធ នេះ ជា បាដិបុគ្គលិកាទក្ខិណា ទី ១ ។ ឲ្យទានចំពោះ ព្រះ បច្ចេកពុទ្ធ នេះជា​បាដិបុគ្គលិកា​ទក្ខិណា ទី ២ ។ ឲ្យទានចំពោះ​ព្រះអរហន្ត​ជា​សាវ័ក​របស់​ព្រះតថាគត នេះ ជាបាដិបុគ្គ​លិកាទក្ខិណា ទី ៣ ។ ឲ្យទាន ចំពោះ​បុគ្គល​អ្នក​ប្រតិបត្តិ ​ដើម្បី​ធ្វើឲ្យជាក់ច្បាស់​នូវ​អរហត្តផល នេះជា បាដិបុគ្គលិកាទក្ខិណា ទី ៤ ។ ឲ្យទានចំពោះអនាគាមិបុគ្គល នេះជា​​បាដិបុគ្គលិកា​ទក្ខិណា ទី ៥ ។ ឲ្យទាន​ចំពោះ​បុគ្គល​អ្នក​ប្រតិបត្តិ​ដើម្បី​ធ្វើ​ឲ្យ​ជាក់​ច្បាស់​​នូវ​អនាគាមិផល​ នេះ​ ជា​បាដិបុគ្គលិកា​ទក្ខិណា ទី ៦ ។ ឲ្យទាន ចំពោះ​សកទាគាមិ​បុគ្គល នេះ ជាបាដិបុគ្គលិកាទក្ខិណា ទី ៧ ។ ឲ្យទាន ចំពោះ​បុគ្គល​អ្នក​ប្រតិបត្តិដើម្បីធ្វើឲ្យ​ជាក់​ច្បាស់នូវសកទាគាមិផល នេះ ជា​បាដិបុគ្គលិកា​ទក្ខិណា ទី ៨ ។ ឲ្យទានចំពោះ​សោតាបន្នបុគ្គល នេះ ជា បាដិបុគ្គលិកាទក្ខិណា ទី ៩ ។ ឲ្យទាន​ចំពោះ​បុគ្គល​អ្នក​​ប្រតិបត្តិ​ដើម្បីធ្វើឲ្យ ជាក់ច្បាស់នូវសោតាបត្តិផលនេះ ជាបាដិបុគ្គលិកាទក្ខិណា ទី ១០ ។ ឲ្យ​ទាន​ចំពោះ​អ្នកបួសជាខាងក្រៅ (ពុទ្ធសាសនា) ដែលប្រាសចាកតម្រេកក្នុង​កាម ទាំងឡាយ នេះ ជា​បាដិបុគ្គលិកាទក្ខិណា ទី ១១ ។ ឲ្យទាន​ចំពោះ​បុថុជ្ជន មាន​សីល នេះ ជាបាដិបុគ្គលិកាទក្ខិណា ទី ១២ ។ ឲ្យ​ទាន​ចំពោះ​បុថុជ្ជនទ្រុស្ដសីល នេះ ជា​បាដិបុគ្គលិកាទក្ខិណា ទី ១៣ ។ ឲ្យទាន​ចំពោះ​សត្វតិរច្ឆាន នេះ ជា​បាដិបុគ្គលិកាទក្ខិណា ទី ១៤ ។</p>
        <p><a class='ref km' id='km១៨៦' href='#km១៨៦'>១៨៦</a>ម្នាលអានន្ទ បណ្ដាបុគ្គលអ្នកទទួលទានទាំង​នោះ ទក្ខិណា​មាន​គុណ​​មួយរយ ដែល​បុគ្គល​ត្រូវបាន ព្រោះឲ្យទានចំពោះសត្វតិរច្ឆាន ។ ទក្ខិណាមាន​គុណ​មួយពាន់ ដែលបុគ្គលត្រូវបាន ព្រោះឲ្យ​ទានចំពោះ​បុថុជ្ជនទ្រុស្ដសីល ។ ទក្ខិណា​មានគុណមួយសែន​ ដែលបុគ្គលត្រូវបាន ព្រោះឲ្យទាន​ចំពោះ​បុថុជ្ជនមានសីល ។ ទក្ខិណាមានគុណមួយសែនកោដិ ដែលបុគ្គលត្រូវបាន ព្រោះឲ្យទានចំពោះអ្នក​បួស​ខាងក្រៅ​ ដែលប្រាសចាក​តម្រេកក្នុងកាមទាំងឡាយ ។ ទក្ខិណាមានគុណរាប់មិន​បាន ប្រមាណមិន​កើត ដែលបុគ្គលត្រូវបាន ព្រោះឲ្យទានចំពោះបុគ្គលដែលប្រតិបត្តិ​ដើម្បីឲ្យ ជាប់​ច្បាស់​នូវ​សោតាបត្តិផល ។ នឹងបាច់និយាយទៅថ្វី (ដល់ទក្ខិណា​ដែល​បុគ្គ​ឲ្យ) ចំពោះសោតាបន្នបុគ្គល នឹង​និយាយ​ទៅ​ថ្វី ចំពោះបុគ្គលដែល​ប្រតិបត្តិដើម្បីធ្វើ​ឲ្យ​ជាក់ច្បាស់​នូវសកទាគាមិផល នឹងនិយាយទៅថ្វី ចំពោះ​សកទាគាមិបុគ្គល​ នឹងនិយាយ​ទៅថ្វី ចំពោះបុគ្គលដែលប្រតិបត្តិដើម្បី​ធ្វើឲ្យ​ជាក់ច្បាស់នូវ​អនាគាមិផល នឹង​និយាយ​ទៅថ្វី ចំពោះអនាគាមិបុគ្គល នឹង​និយាយទៅថ្វី ចំពោះបុគ្គលដែលប្រតិបត្តិដើម្បី​ធ្វើឲ្យជាក់​ច្បាស់​នូវ​អរហន្ត-ផល​ នឹងនិយាយទៅថ្វី ចំពោះព្រះអរហន្តជាសាវ័ករបស់​តថាគត នឹង និយាយទៅថ្វី ចំពោះ​ព្រះបច្ចេកសម្ពុទ្ធ នឹងនិយាយទៅថ្វី ចំពោះ ព្រះតថាគត ជា អរហន្ដសម្មាសម្ពុទ្ធ ។</p>
        <p><a class='ref km' id='km១៨៧' href='#km១៨៧'>១៨៧</a>ម្នាលអានន្ទ សង្ឃគតាទក្ខិណា (ទានដែលតម្កល់ក្នុងសង្ឃ) នេះមាន ៧ យ៉ាង ។ បុគ្គល​ឲ្យទាន​ចំពោះសង្ឃទាំងពីរចំណែក មានព្រះពុទ្ធ ជាប្រធាន នេះជា​សង្ឃគតាទក្ខិណា ទី ១ ។ កាល​បើ​ព្រះតថាគត​បរិនិព្វានទៅ បុគ្គលឲ្យទានចំពោះ​សង្ឃទាំងពីរចំណែក នេះជាសង្ឃគតា-ទក្ខិណា ទីពីរ ។ ឲ្យទាន​ចំពោះតែភិក្ខុសង្ឃ នេះជាសង្ឃគតាទក្ខិណា ទី ៣ ។ ឲ្យទានចំពោះតែភិក្ខុនីសង្ឃ នេះជា​សង្ឃ​គតាទក្ខិណា ទី ៤ ។ បុគ្គល (ទៅ និមន្ដអំពីសំណាក់សង្ឃ) ថា សូមលោកទាំងឡាយ ចាត់ពួកភិក្ខុ​ប៉ុណ្ណេះ ពួក ភិក្ខុនីប៉ុណ្ណេះ អំពីសង្ឃ ដើម្បីខ្ញុំ ហើយទើបឲ្យទាន នេះជាសង្ឃគតាទក្ខិណា ទី ៥ ។ បុគ្គល (ទៅនិមន្តអំពីសំណាក់សង្ឃ) ថា សូមលោកទាំងឡាយ ចាត់ ពួកភិក្ខុប៉ុណ្ណេះអំពី​សង្ឃ ដើម្បីខ្ញុំ ហើយទើបឲ្យទាន នេះជាសង្ឃ​គតា-ទក្ខិណា ទី ៦ ។ បុគ្គល (ទៅនិមន្តអំពី​សំណាក់សង្ឃ) ថា សូម​លោក​ទាំងឡាយ ចាត់ពួកភិក្ខុនីប៉ុណ្ណេះអំពីសង្ឃ ដើម្បីខ្ញុំ ហើយទើបឲ្យទាន នេះជា សង្ឃគតាទក្ខិទាន ទី ៧ ។</p>
        <p><a class='ref km' id='km១៨៨' href='#km១៨៨'>១៨៨</a>ម្នាលអានន្ទ ក្នុងកាលជាអនាគត នឹងមានគោត្រភូសង្ឃ (សង្ឃ មាន​តែ​ឈ្មោះ) មានតែ​សំពត់​កាសាវៈចងក ជាអ្នកទ្រុស្ដសីល មានធម៌ ដ៏លាមក ជនទាំង​នោះ ឧទ្ទិសចំពោះសង្ឃ ហើយ​នឹង​ឲ្យ​ទាន ដល់បុគ្គល ទ្រុស្ដសីលទាំងនោះ ម្នាលអានន្ទ សូម្បី​ក្នុងកាលនោះ ក៏តថាគតពោលថា​សង្ឃគតា​ទក្ខិណាទាន មានអានិសង្សរាប់មិនបាន ប្រមាណមិនកើតដែរ ម្នាលអានន្ទ តថាគតមិនដែលពោលនូវបាដិបុគ្គលិកទានថា​មានផលច្រើន ជាងសង្ឃគតាទក្ខិទាន ដោយបរិយាយណាមួយឡើយ ។</p>
        <p><a class='ref km' id='km១៨៩' href='#km១៨៩'>១៨៩</a>ម្នាលអានន្ទ ទក្ខិណាវិសុទ្ធិ (ការបរិសុទ្ធនិងមិនបរិសុទ្ធរបស់ ទាន) នេះមាន ៤ យ៉ាង ។ ឯទក្ខិណាវិសុទ្ធិទាំង ៤ តើដូចម្ដេច ។ ម្នាលអានន្ទ ទក្ខិណា បរិសុទ្ធខាងអ្នកឲ្យ មិនបរិសុទ្ធខាងអ្នកទទួល ១ ម្នាលអានន្ទ ទក្ខិណា បរិសុទ្ធខាង​អ្នកទទួល មិនបរិសុទ្ធខាងអ្នកឲ្យ ១ ម្នាលអានន្ទ ទក្ខិណា មិន​បរិសុទ្ធខាងអ្នកឲ្យផង មិនបរិសុទ្ធខាងអ្នកទទួលផង ១ ម្នាលអានន្ទ ទក្ខិណាបរិសុទ្ធ ខាងអ្នកឲ្យផង បរិសុទ្ធ​ខាងអ្នកទទួលផង ១ ។</p>
        <p><a class='ref km' id='km១៩០' href='#km១៩០'>១៩០</a>ម្នាលអានន្ទ ទក្ខិណា បរិសុទ្ធខាងអ្នកឲ្យ មិនបរិសុទ្ធខាងអ្នក ទទួល តើដូចម្ដេច ។ ម្នាលអានន្ទ អ្នកឲ្យក្នុងលោកនេះ ជាបុគ្គលមានសីល មានធម៌ល្អ ឯពួកអ្នកទទួល ជាអ្នកទ្រុស្ដសីល មាន​ធម៌​ដ៏លាមក ម្នាលអានន្ទ យ៉ាងនេះ​ឯង ឈ្មោះថា ទក្ខិណាបរិសុទ្ធខាងអ្នកឲ្យ មិនបរិសុទ្ធខាងអ្នក ទទួល ។</p>
        <p><a class='ref km' id='km១៩១' href='#km១៩១'>១៩១</a>ម្នាលអានន្ទ ទក្ខិណា បរិសុទ្ធខាងអ្នកទទួល តែមិនបរិសុទ្ធ ខាងអ្នក​ឲ្យ តើដូចម្ដេច ។ ម្នាលអានន្ទ អ្នកឲ្យក្នុងលោកនេះ ជាបុគ្គលទ្រុស្ដ សីល មានធម៌ដ៏លាមក ឯពួកអ្នកទទួល ជា​បុគ្គល​មានសីល មានធម៌ល្អ ម្នាលអានន្ទ យ៉ាង​នេះឯង ឈ្មោះថា ទក្ខិណាបរិសុទ្ធខាងអ្នកទទួល មិន​បរិសុទ្ធ​ខាង​អ្នកឲ្យ ។</p>
        <p><a class='ref km' id='km១៩២' href='#km១៩២'>១៩២</a>ម្នាលអានន្ទ ទក្ខិណា មិនបរិសុទ្ធខាងអ្នកឲ្យផង មិនបរិសុទ្ធ ខាងអ្នក​ទទួលផង តើដូចម្ដេច ។ ម្នាលអានន្ទ អ្នកឲ្យក្នុងលោកនេះ ជាអ្នក ទ្រុស្ដសីល មានធម៌​ដ៏លាមក ទាំងពួកអ្នកទទួល ក៏ជាបុគ្គលទ្រុស្ដសីល មានធម៌លាមកដូចគ្នា ម្នាលអានន្ទ យ៉ាងនេះឯង ឈ្មោះថា ទក្ខិណា មិន​បរិសុទ្ធ​ខាង​អ្នកឲ្យផង មិនបរិសុទ្ធខាងអ្នក ទទួលផង ។</p>
        <p><a class='ref km' id='km១៩៣' href='#km១៩៣'>១៩៣</a>ម្នាលអានន្ទ ទក្ខិណា បរិសុទ្ធខាងអ្នកឲ្យផង បរិសុទ្ធខាងអ្នក ទទួលផង តើដូចម្ដេច ។ ម្នាលអានន្ទ អ្នកឲ្យក្នុងលោកនេះ ជាបុគ្គលមាន សីលមានធម៌ល្អ ទាំងពួកអ្នក​ទទួល ក៏ជាបុគ្គលមានសីល មានធម៌ល្អដូចគ្នា ម្នាលអានន្ទ យ៉ាងនេះឯង ឈ្មោះថា ទក្ខិណា បរិសុទ្ធខាងអ្នកឲ្យផង បរិសុទ្ធ​ខាងអ្នកទទួលផង ។ ម្នាលអានន្ទ នេះឯង ជាទក្ខិណា​វិសុទ្ធិ ៤ យ៉ាង ។ </p>
        <p><a class='ref km' id='km១៩៤' href='#km១៩៤'>១៩៤</a>ព្រះមានព្រះភាគទ្រង់ត្រាស់នូវព្រះសូត្រ​នេះ លុះព្រះសុគត ជាសាស្ដា ទ្រង់ត្រាស់​នូវ​ព្រះសូត្រ​នេះរួចហើយ ទើបទ្រង់ត្រាស់នូវ ព្រះគាថាតទៅទៀតដូច្នេះថា ៖</p>
        <p>បុគ្គលណា ជាអ្នកមានសីល មានចិត្តជ្រះថ្លាដោយប្រពៃ ជឿស៊ប់នូវ កម្មនិងផល របស់កម្មដ៏លើសលុប ឲ្យទានដែលខ្លួនបានមក ដោយធម៌ ចំពោះពួកបុគ្គលទ្រុស្ដសីល ទក្ខិណានោះ បរិសុទ្ធខាងអ្នកឲ្យ បុគ្គលណា ជាអ្នកទ្រុស្ដសីល មានចិត្តមិនបាជ្រះថ្លា មិនជឿស៊ប់នូវកម្មនិងផលរបស់ កម្មដ៏លើសលុប ឲ្យទានដែលខ្លួនបានមកមិនដោយធម៌ ចំពោះបុគ្គលអ្នក មានសីល ទក្ខិណានោះ បរិសុទ្ធខាងអ្នកទទួល បុគ្គលណា ជាអ្នកទ្រុស្ដសីល មានចិត្តមិនបានជ្រះថ្លា មិនជឿស៊ប់នូវកម្មនិងផលរបស់កម្មក៏លើសលុប ឲ្យ</p>
        <p>ទានដែលខ្លួនបានមកមិនដោយធម៌ ចំពោះពួកបុគ្គលទ្រុស្ដសីល តថាគត មិនពោលថា ទាននោះមានផលបរិបូណ៌ទេ បុគ្គលណា ជាអ្នកមានសីល មានចិត្តជ្រះថ្លាដោយប្រពៃ ជឿស៊ប់នូវកម្មនិងផល របស់កម្មដ៏លើសលុប ឲ្យទានដែលខ្លួនបានមកដោយធម៌ ចំពោះពួកបុគ្គលមានសីល តថាគត ពោលថា ទាននោះឯង ទើបបានផលដ៏បរិបូណ៌ បុគ្គលណា ជាអ្នកប្រាស ចាករាគៈ មានចិត្តជ្រះថ្លាដោយប្រពៃ ជឿស៊ប់នូវកម្មនិងផលរបស់កម្មដ៏ លើសលុប ឲ្យទានដែលខ្លួនបានមកដោយធម៌ ចំពោះពួកបុគ្គលប្រាសចាក រាគៈ ទាននោះឯង ប្រសើរជាងពួកអាមិសទាន (ទាំងអស់) ។</p>
        <p>ចប់ ទក្ខិណាវិភង្គសូត្រ ទី ១២ ។</p>
        <p>ចប់ វិភង្គវគ្គ ទី ៤ ។</p>
        <p>ឧទ្ទាននៃវិភង្គវគ្គនោះគឺ</p>
        <p>ភទ្ទេករត្តសូត្រ ១ រឿងព្រះអានន្ទសំដែង (ភទ្ទេករត្តសូត្រ) ក្នុង ឧបដ្ឋានសាលា ១ រឿងព្រះសមិទ្ធិ (ក្នុងមហាកច្ចានភទ្ទេករត្តសូត្រ) ១ រឿង ចន្ទនទេវបុត្រ (ក្នុងលោមសកង្គិយសូត្រ) ១ រឿងមាណពអគ្គិវេសនគោត្រ (ក្នុងចូឡកម្មវិភង្គសូត្រ) ១ រឿងបុគ្គលឈ្មោះថាមានញាណដ៏ប្រសើរ (ក្នុង មហាកម្មវិភង្គសូត្រ) ១ រឿងព្រះសម្ពុទ្ធព្រះនាមបុរិសទម្មសារថិ (ក្នុង សឡាយតនវិភង្គសូត្រ) ១ ឧទ្ទេសវិភង្គសូត្រ ១ អរណវិភង្គសូត្រ ១ រឿង បុក្កុសកុលបុត្រ (ក្នុងធាតុវិភង្គសូត្រ) ១ រឿងសច្ចៈដ៏ប្រសើរ (ក្នុង សច្ចវិភង្គសូត្រ) ១ រឿងទាន (ក្នុងទក្ខិណាវិភង្គសូត្រ) ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>