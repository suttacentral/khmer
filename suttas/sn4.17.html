<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.17' lang='km'>
        <header>
            <ul>
            </ul>
            <h1>អាយតនសូត្រ ​ទី ៧</h1>
        </header>
        <p><a class='ref km' id='km468' href='#km468'>៤៦៨</a>សម័យមួយ ព្រះមានព្រះភាគ ទ្រង់គង់នៅក្នុងកូដាគារសាលា នា​ម​ហា​វ័ន ជិត​​​ក្រុងវេសាលី ។ ក៏សម័យនោះឯង ព្រះមានព្រះភាគ ទ្រង់លើកយកផស្សាយតនៈ​ទាំង ៦ ប្រការមកពន្យល់ភិក្ខុទាំងឡាយ ឲ្យយល់ជាក់ ឲ្យកាន់តាម ឲ្យកើតសេចក្ដី​ខ្មីឃ្មាត ឲ្យរីករាយ ដោយធម្មីកថា ។ ឯភិក្ខុទាំងនោះ ក៏ធ្វើឲ្យជាប្រយោជន៍ ធ្វើទុកក្នុង​ចិត្ត ប្រមូលមកនូវចិត្តទាំងពួង ផ្ទៀងសោតប្រសាទ ប្រុងស្ដាប់ធម៌ ។​ គ្រានោះឯង មារ​មាន​ចិត្តបាប មានសេចក្ដីត្រិះរិះយ៉ាងនេះថា សមណគោតមនេះឯង ​​បានលើកយក​ផស្សាយតនៈទាំង ៦ ប្រការ មកពន្យល់ពួកភិក្ខុ ឲ្យយល់ជាក់ ឲ្យកាន់តាម ឲ្យកើត​សេចក្ដី​​ខ្មីឃ្មាត ឲ្យរីករាយ ដោយធម្មីកថា ភិក្ខុទាំងនោះ ក៏ធ្វើឲ្យជាប្រយោជន៍ ធ្វើទុកក្នុង​ចិត្ត ប្រមូលមកនូវចិត្តទាំងពួង ផ្ទៀងសោតប្រសាទប្រុងស្ដាប់ធម៌ បើដូច្នេះ គួរតែ​អាត្មា​អញ ចូលទៅរកព្រះសមណគោតម ដើម្បីធ្វើបញ្ញាចក្ខុឲ្យវិនាស ។</p>
        <p><a class='ref km' id='km469' href='#km469'>៤៦៩</a>គ្រានោះឯង មារមានចិត្តបាប ចូលទៅរកព្រះមានព្រភាគ លុះចូលទៅ​ដល់ហើយ ក៏ធ្វើសំឡេងយ៉ាងខ្លាំង ដែលគួរខ្លាច ស្ញប់ស្ញែង ក្នុងទីជិតព្រះមាន​ព្រះភាគ​ថា ហ៏ញ័រ ផែនដីហើយ ។ គ្រានោះឯង ភិក្ខុមួយរូបបានស្រែក​ប្រាប់ភិក្ខុ​មួយរូប​យ៉ាងនេះ​ថា នែភិក្ខុ ភិក្ខុ ផែនដីនេះហាក់ដូចជាញ័រ ។ កាលភិក្ខុនោះពោលយ៉ាងនេះហើយ ព្រះមាន​ព្រះ​​ភាគ ក៏ទ្រង់ត្រាស់នឹងភិក្ខុនោះ យ៉ាងនេះថា ម្នាលភិក្ខុ ផែនដីនេះមិនមែនញ័រទេ នុ៎ះជា​មារ​មានចិត្តបាប មកដើម្បីធ្វើបញ្ញាចក្ខុរបស់អ្នកទាំងឡាយឲ្យវិនាសទេតើ ។ </p>
        <p><a class='ref km' id='km470' href='#km470'>៤៧០</a>លុះព្រះមានព្រភាគទ្រង់ជ្រាបច្បាស់ថា អ្នកនេះជាមារមានចិត្តបាប​ ដូច្នេះ ហើយ ទើបត្រាស់នឹងមារមានចិត្តបាប ដោយគាថាដូច្នេះថា</p>
        <p>រូប សំឡេង ក្លិន​​ រស ផ្សព្វ ធម្មារម្មាណ៍ទាំងអស់ របស់ទាំងនុ៎ះ ជាអាមិសៈ ក្នុង​លោកដ៏ពន្លឹក សត្វលោក តែងជ្រប់ចុះក្នុងអារម្មណ៍​ទាំងនុ៎ះ សាវ័កដែលមាន​ស្មារតី របស់ព្រះពុទ្ធ បានឆ្លងផុតនូវអារម្មណ៍នុ៎ះផង បានកន្លងបង់នូវ​វដ្ដៈ ជា​ទីនៅរបស់មារផង ហើយរុងរឿងដូចជាព្រះអាទិត្យ ។ </p>
        <p>គ្រានោះឯង មារ ។ បេ ។ ក៏បាត់ចាកទីនោះទៅ ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>