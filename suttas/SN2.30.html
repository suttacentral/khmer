<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.30' lang='km'>
        <header>
            <ul>
            </ul>
            <h1>នានាតិត្ថិយសូត្រ ទី ១០</h1>
        </header>
        <p><a class='ref km' id='km317' href='#km317'>៣១៧</a>ខ្ញុំបានស្ដាបមកយ៉ាងនេះ ។ សម័យមួយ ព្រះមានព្រះភាគទ្រង់គង់ក្នុងវត្ត​វេឡុវ័ន ជាកលន្ទកនិវាបស្ថាន ជិតក្រុងរាជគ្រឹះ ។ គ្រាកាលដែលរាត្រីបឋមយាមកន្លងទៅហើយ មានពួកទេវបុត្ត ជាសាវ័កនៃនានាតិរ្ថិយជាច្រើនអង្គ គឺ​ ទេវបុត្តឈ្មោះអសមៈ ១ សហលី ១​ និកៈ ១ អាកោដកៈ ១ វេដម្ពរី ១ មាណវគាមិយៈ ១ មានរស្មីដ៏រុងរឿង ញ៉ាំងវត្តវេឡុវ័នជុំវិញទាំងអស់ ឲ្យភ្លឺស្វាង ចូលទៅគាល់ព្រះមានព្រះភាគ លុះចូលទៅដល់ ក៏ថ្វាយបង្គំព្រះមានព្រះភាគ ឋិតនៅក្នុងទីសមគួរ ។</p>
        <p><a class='ref km' id='km318' href='#km318'>៣១៨</a>លុះអសមទេវបុត្ត ឋិតនៅក្នុងទីសមគួរហើយ ក៏ប្រារព្ធចំពោះគ្រូឈ្មោះ បូរណកស្សប ហើយពោគាថានេះ ក្នុងសំណាក់នៃព្រះមានព្រះភាគថា</p>
        <p>គ្រូឈ្មោះកស្សប មិនឃើញច្បាស់នូវបាប ក្នុងការកាត់ និងការសម្លាប់ ក្នុងការបៀតបៀន និងការវិនាសនៃទ្រព្យទាំងឡាយ ក្នុងលោកនេះ ទាំងមិនឃើញច្បាស់នូវបុណ្យរបស់ខ្លួនសោះឡើយ គ្រូឈ្មោះកស្សបនោះឯង គ្រាន់តែប្រាប់នូវសេចក្ដីស្និទ្ធស្នាល គឺទីពឹងអាស្រ័យ (ដល់ពួកសត្វ) ក៏គួរធ្វើនូវការរាប់អាន (ថ្វាយបង្គំរបស់មនុស្ស) បូជា ។</p>
        <p><a class='ref km' id='km319' href='#km319'>៣១៩</a>លំដាប់នោះ សហលីទេវបុត្ត ប្រារព្ធចំពោះគ្រូឈ្មោះមក្ខលិគោសាល ហើយពោលគាថានេះ ក្នុងសំណាក់នៃព្រះមានព្រះភាគថា</p>
        <p>បុគ្គល មានខ្លួនសង្រួមហើយដោយប្រពៃ ព្រោះខ្ពើមបាបដោយតបៈ ​លះបង់នូវវាចា ជាគ្រឿងឈ្លោះជាមួយនឹងមហាជន ជាបុគ្គលស្ងប់រម្ងាប់ វៀរចាកកម្មប្រកបដោយទោស ពោលតែពាក្យពិត បុគ្គលមានសភាពដូច្នេះ រមែងមិនធ្វើនូវបាបដោយពិត ។ </p>
        <p><a class='ref km' id='km320' href='#km320'>៣២០</a>លំដាប់នោះ និកទេវបុត្ត ប្រារព្ធនិគន្ថនាដបុត្ត​ ហើយពោលគាថានេះ ក្នុងសំណាក់នៃព្រះមានព្រះភាគថា</p>
        <p>ភិក្ខុជាបណ្ឌិត មានសេចក្ដីខ្ពើមបាប សង្រួមដោយប្រពៃគ្រប់យាមទាំង ៤ ប្រាប់នូវហេតុដែលខ្លួនឃើញហើយផង នូវហេតុដែលខ្លួនឮហើយផង មិនឈ្មោះថា ធ្វើនូវអំពើអាក្រក់ដោយពិត ។</p>
        <p><a class='ref km' id='km321' href='#km321'>៣២១</a>លំដាប់នោះ អាកោដកទេវបុត្ត ប្រារព្ធចំពោះពួកនានាតីរ្ថិយ ហើយពោលនូវគាថានេះ ក្នុងសំណាក់នៃព្រះមានព្រះភាគថា</p>
        <p>ពួកគ្រូនៃគណៈណា គឺគ្រូ ឈ្មោះបកុធកកាតិយានៈ ១ និគន្ថនាដបុត្ត ១ មក្ខលិគោសាល ១ បូរណកកស្សក ១ សុទ្ធតែដល់នូវភាពនៃខ្លួនជាសមណៈ គ្រូទាំងនោះ ឋិតនៅមិនឆ្ងាយអំពីពួកសប្បុរសដោយពិត ។</p>
        <p><a class='ref km' id='km322' href='#km322'>៣២២</a>គ្រនោះ​ វេដម្ពរីទេវបុត្ត ពោលទៅនឹងអាកោដកទេវបុត្ត ដោយគាថា ថា</p>
        <p>សត្វចចកខ្វាក់​ លាមក ដើរទៅជាមួយនឹងសត្វសីហៈ សត្វចចក (នោះ) នឹងស្មើដោយសត្វសីហៈ ក្នុងកាលណាមួយមិនមានទេ​ឯគ្រូរបស់គណៈ ជាអ្នកអាក្រាត អ្នកពោលពាក្យកុហក​ មានមារយាទគួររឭក ដោយសេចក្ដីរង្គៀស ក៏មិនប្រហែលដោយពួកសប្បុរសដែរ ។ </p>
        <p><a class='ref km' id='km323' href='#km323'>៣២៣</a>គ្រនោះ​ មារមានចិត្តបាប ជ្រែកចូលវេដម្ពរីទេវបុត្ត ពោលនូវគាថានេះ ក្នុងសំណាក់នៃព្រះមានព្រះភាគថា</p>
        <p>សត្វទាំងឡាយណា ប្រកបក្នុងកិរិយាខ្ពើមបាប ដោយតបៈរក្សានូវសេចក្ដីស្ងប់ស្ងាត់ តាំងនៅក្នុងរូប ត្រេកអរចំពោះទេវលោក សត្វទាំងនោះឯង រមែងប្រៀនប្រដៅដោយប្រពៃ ដើម្បីទៅកាន់លោកខាងមុខ ។</p>
        <p><a class='ref km' id='km324' href='#km324'>៣២៤</a>លំដាប់នោះ ព្រះមានព្រះភាគ ទ្រង់ជ្រាបច្បាស់ថា ​​នេះជាតួរមារមាន​ចិត្ត​​បាប ហើយ​​ក៏ត្រាស់តបទៅនឹងមារ មានចិត្តបាបវិញដោយគាថា ថា</p>
        <p>រូបទាំងឡាយណាមួយ មានក្នុងលោកនេះក្ដី ក្នុងលោកខាងមុខក្ដី និងរូបទាំងឡាយ​ណាមួយ ដែលមានរស្មីរុងរឿងព្ធដ៏អាកាស ម្នាលមារ ឯរូបទាំង​អស់នោះ អ្នកឯងបានសរសើរហើយ ដូចជានុយដែលគេបោះទៅដើម្បីសម្លាប់​ពួកត្រី ។</p>
        <p><a class='ref km' id='km325' href='#km325'>៣២៥</a>គ្រនោះ​ មាណវគាមិយទេវបុត្ត ប្រារព្ធចំពោះព្រះមានព្រះភាគហើយ ពោលនូវគាថាទាំងឡាយនេះ ក្នុងសំណាក់នៃព្រះមានព្រះភាគថា</p>
        <p>ភ្នំវិបុលប្រសើរវិសេសជាងពួកភ្នំដែលនៅក្បែរក្រុងរាជគ្រឹះ ភ្នំសេត (ភ្នំកេលាស) ប្រសើរវិសេសជាងពួកភ្នំហេមពាន្ដ ព្រះអាទិត្យ ប្រសើរវិសេសជាង​​​​សភាវៈ ដែលដើរទៅក្នុងអាកាស សមុទ្រប្រសើរវិសេស ជាងទីដែល​ទ្រទ្រង់​ទឹក ព្រះចន្ទប្រសើរវិសេសជាងពួកផ្កាយ ឯព្រះពុទ្ធប្រសើរជាង​ពួក​មនុស្ស​​លោកព្រមទាំងទេវលោក​ ។</p>
        <p>ចប់ នានាតិត្ថិយវគ្គ ទី ៣</p>
        <p>ឧទ្ទាននៃនានាតិត្ថិយវគ្គនោះ គឺ</p>
        <p>សិវសូត្រ ១ ខេមសូត្រ ១ សេរីសូត្រ ១ ឃដិការសូត្រ ១ ជន្តុ-សូត្រ ១​​​​​​​​​​​​​​​ រោហិតស្សសូត្រ ១ នន្ទសូត្រ ១ នន្ទិវិសាលសូត្រ ១ សុសិមសូត្រ ១ និងនានាតិត្ថិយសូត្រ ១ ជា​ ១០ ។</p>
        <p>ចប់ ទេវបុត្តសំយុត្ត​ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>