<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn5.1' lang='km'>
        <header>
            <ul>
                <li>សុត្តន្តបិដក ៣០</li>
                <li>សំយុត្តនិកាយ សគាថ​វគ្គ</li>
                <li>ទុតិយភាគ</li>
                <li>ភិក្ខុនី​សំយុត្ត</li>
            </ul>
            <h1>អាឡវិកា​សូត្រ ទី ១</h1>
        </header>
        <p><a class='ref km' id='km1' href='#km1'>១</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគទ្រង់​គង់​នៅ​ក្នុងវត្ត​ជេតពន របស់​អនាថ​បិណិ្ឌក​សេដ្ឋី ជិត​ក្រុង​សាវត្ថី ។ គ្រានោះ​ភិក្ខុនី​ឈ្មោះ​អាឡវិកា ស្លៀក​ស្បង់​ប្រដាប់​ដោយ​បាត្រ​និង​ចីវរ ក្នុង​បុព្វណ្ហសម័យ ចូល​ទៅ​កាន់ក្រុង​សាវត្ថីដើម្បី​បិណ្ឌបាត លុះ​ត្រាច់​ទៅ​បិណ្ឌបាតក្នុង​ក្រុង​សាវត្ថី​ហើយ ត្រឡប់​មក​អំពី​បិណ្ឌបាត​វិញក្នុង​បច្ឆាភត្ត ក៏​មាន​សេចក្ដី​ត្រូវការដោយ​ទី​ស្ងាត់ ហើយ​ចូល​ទៅ​កាន់​អន្ធវ័ន។</p>
        <p><a class='ref km' id='km2' href='#km2'>២</a>គ្រានោះ មារ​មាន​ចិត្ត​បាបមាន​ប្រាថ្នា​ដើម្បី​ញ៉ាំង​ភ័យ សេចក្ដី​តក់ ស្លុត​និង​សេចក្ដី​ព្រឺរោម ឲ្យ​កើតឡើង​ដល់​អាឡវិកា​ភិក្ខុនី មាន​ប្រាថ្នា​ឲ្យ​នាង​ឃ្លាត​ចាក​សេចក្ដី​ស្ងប់ស្ងាត់ ហើយ​ក៏​ចូល​ទៅ​រក​អាឡវិកា​ភិក្ខុនី លុះ​ចូល​ទៅ​ដល់​ហើយ បាន​ពោល​គាថា​នឹង​អាឡវិកា​ភិក្ខុនី​ថា</p>
        <p>ធម្មជាត​ជា​គ្រឿង​រលាស់​ចេញ ក្នុង​លោកមិន​មាន​ទេ នាង​នឹង​ធ្វើ​នូវ​ប្រយោជន៍​អ្វី ដោយ​សេចក្ដី​ស្ងប់ស្ងាត់ ចូរ​នាង​បរិភោគ នូវ​សេចក្ដី​ត្រេកអរ​ក្នុង​កាម នាង​ពុំ​មាន​សេចក្ដី​ក្ដៅ ក្រហាយ ក្នុង​កាល​ជា​ខាងក្រោយ​ឡើយ។</p>
        <p><a class='ref km' id='km3' href='#km3'>៣</a>គ្រានោះ អាឡវិកា​ភិក្ខុនី​មាន​សេចក្ដី​ត្រិះរិះ យ៉ាង​នេះ​ថា អ្នក​នេះ​ជា​អ្វី​ហ្ន៎ ជាមនុស្ស ឬ​ជា​អមនុស្ស បាន​ជា​ពោល​នូវ​គាថា។ ទើប​អាឡវិកាភិក្ខុនី មាន​សេចក្ដី​ចូលចិត្ត​ដូច្នេះ​ថា នេះ​ពិត​ជា​មារ​មាន​ចិត្ត​បាប មាន​ប្រាថ្នា​ដើម្បី​ញ៉ាំង​ភ័យ សេចក្ដី​តក់ស្លុត​និង​សេចក្ដី​ព្រឺរោម​ ឲ្យ​កើត​ឡើង​ដល់​អាត្មា​អញ ប្រាថ្នា​ឲ្យ​អាត្មា​អញ​ឃ្លាត​ចាក​សេចក្ដី​ស្ងប់ស្ងាត់ បាន​ជា​ពោល​នូវ​គាថា។ លុះ​អាឡវិកា​ភិក្ខុនី​ស្គាល់​ច្បាស់​ថា នេះ​ជា​មារ មាន​ចិត្ត​បាប ដូច្នេះ​ហើយ ក៏​ពោល​គាថា​ទាំងឡាយ​នឹង​មារ​មាន​ចិត្ត​បាប​ថា</p>
        <p>ធម្មជាត​ជា​គ្រឿង​រលាស់​ចេញ ក្នុង​លោក មាន យើង​បាន​ពាល់​ត្រូវ ដោយ​បញ្ញា ម្នាល​មារ​មាន​ចិត្ត​បាប មាន​ផៅពង្ស​ជា​អ្នក​ប្រមាទ អ្នក​មិន​ដឹង​នូវបទ​នោះ​ទេ កាម​ទាំងឡាយ ឧបមា​ដោយ​លំពែង​ស្រួច ខន្ធ​ទាំងឡាយ​ជា​កន្លែង​សម្រាប់​មុត នៃ​កាម​ទាំងឡាយ​នោះ អ្នក​ពោល​នូវ​សេចក្ដី​ត្រេកអរ ក្នុង​កាម​ណា សេចក្ដី​ត្រេកអរ ក្នុង​កាម​នោះ ​ជា​សេចក្ដី​មិន​ត្រេកអរ​របស់​យើង​ទេ។</p>
        <p>លំដាប់នោះ មារ​មាន​ចិត្ត​បាប​ដឹង​ថា អាឡវិកា​ភិក្ខុនី​ស្គាល់​អញ​ហើយ ក៏​មានសេចក្ដី​ទុក្ខតូច​ចិត្ត បាត់​អំពី​ទីនោះ​ទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>