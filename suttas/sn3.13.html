<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.13' lang='km'>
        <header>
            <ul>
            </ul>
            <h1>ទោណបាកសូត្រ ទី ៣</h1>
        </header>
        <p><a class='ref km' id='km368' href='#km368'>៣៦៨</a>ព្រះមានព្រះភាគ ទ្រង់គង់នៅទៀបក្រុងសាវត្ថី . . . ក៏ក្នុងសម័យនោះ​ឯង ព្រះបាទបសេនទិកោសល ​ទ្រង់សោយនូវព្រះស្ងោយដែលពួកពិសេសចម្អិន ដោយអង្ករមួយទោណៈ ។ លំដាប់នោះឯង ព្រះបាទបសេនទិកោសល ទ្រង់សោយរួចហើយ ទ្រង់ដកព្រះអស្សាសៈធំស្ដេចចូលទៅគាល់ព្រះមានព្រះភាគ លុះស្ដេចចូលទៅដល់ ថ្វាយបង្គំព្រះមានព្រះភាគហើយ គង់ក្នុងទីសមគួរ ។</p>
        <p><a class='ref km' id='km369' href='#km369'>៣៦៩</a>លំដាប់នោះឯង ព្រះមានព្រះភាគ ទ្រង់ជ្រាបច្បាស់ថា ព្រះបាទបសេនទិកោសលនោះ សោយរួចហើយ ទ្រង់ដកព្រះអស្សាសៈធំ ទើបត្រាស់នូវគាថានេះ ក្នុង វេលានោះថា</p>
        <p>មនុស្ស មានស្មារតីសព្វកាល ដឹងប្រមាណក្នុងភោជនដែលខ្លួនបានហើយ រមែងមានវេទនាស្រាល អាហារនោះតែងរក្សាអាយុ ជ្រួត ជ្រាបបន្តិចម្ដងៗ ។</p>
        <p><a class='ref km' id='km370' href='#km370'>៣៧០</a>ក៏សម័យនោះឯង មាណពឈ្មោះសុទស្សនៈ ឈរនៅក្រោយព្រះបិដ្ឋិនៃព្រះបាទបសេនទិកោសល ។ គ្រានោះ ព្រះបាទបសេនទិកោសល ទ្រង់ហៅសុទស្សនមាណព មកថា ម្នាលបាសុទស្សនៈ អ្នកចូរមករៀននូវគាថានេះ ក្នុងសំណាក់នៃព្រះមានព្រះភាគ ហើយសូត្រក្នុងកាលដែលនាំមកនូវភត្តដល់អញ អញនឹងឲ្យកហាបណៈមួយរយ ជានិច្ចភត្ត ដល់អ្នករាល់ថ្ងៃ ។ សុទស្សនមាណពទទួលព្រះរាជឱង្ការព្រះបាទបសេនទិ-កោសលថា សូមទ្រង់មេត្តាប្រោស ប្រសើរណាស់ ក៏រៀននូវគាថានេះ ក្នុង សំណាក់នៃព្រះមានព្រះភាគ ហើយសូត្រក្នុងកាលនាំភត្ត មកថ្វាយព្រះបាទបសេនទិកោសលថា</p>
        <p>មនុស្ស មានស្មារតីសព្វកាល ដឹងប្រមាណក្នុងភោជនដែលខ្លួនបានហើយ រមែងមានវេទនាស្រាល អាហារនោះតែងរក្សាអាយុ ជ្រួត ជ្រាបបន្តិចម្ដងៗ ។</p>
        <p><a class='ref km' id='km371' href='#km371'>៣៧១</a>គ្រានោះឯង ព្រះបាទបសេនទិកោសល ទ្រង់កំណត់អង្ករមួយនាឡិតាមលំដាប់ ។​ ក្នុងសម័យតមកទៀត ទើបព្រះបាទបសេនទិ-កោសល មានព្រះកាយផូរផង់ល្អ ទ្រង់យកព្រះហស្ដស្ទាបព្រះអង្គហើយ បន្លឺនូវឧទាននេះក្នុងវេលានោះថា ឱហ្ន៎ ព្រះមាន​ព្រះភាគនោះ ទ្រង់អនុគ្រោះយើងដោយប្រយោជន៍​​ ២​ ​ប្រការគឺ​ ប្រយោជន៍​​បច្ចុប្បន្ន​​ ​១ ប្រយោជន៍​​បរលោក​ ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>