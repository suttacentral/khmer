<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn34' lang='km'>
        <header>
            <ul>
            </ul>
            <h1>ចូឡគោបាលសូត្រ ទី ៤</h1>
        </header>
        <p><a class='ref km' id='km28' href='#km28'>២៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ ក្បែរឆ្នេរទន្លេគង្គា ទៀបក្រុងឧក្កចេលា ក្នុងដែនវជ្ជី ។ ព្រះមានព្រះភាគ ទ្រង់ត្រាស់ហៅ ភិក្ខុទាំងឡាយ ក្នុងទីនោះថា នែភិក្ខុទាំងឡាយ ។ ពួកភិក្ខុទាំងនោះ ក៏ទទួលព្រះពុទ្ធដីកា នៃព្រះមានព្រះភាគដូច្នេះថា បពិត្រព្រះអង្គដ៏ចម្រើន។</p>
        <p><a class='ref km' id='km29' href='#km29'>២៩</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ រឿងធ្លាប់ មានមកហើយថា​ គង្វាលគោជាអ្នកនៅក្នុងដែនមគធៈជាមនុស្សអប្បឥតប្រាជ្ញា មិនបាន ពិចារណានូវត្រើយខាងអាយ ទាំងមិនបានពិចារណានូវត្រើយខាងនាយនៃទនេ្ល​គង្គា ក៏នាំ គោទាំងឡាយឲ្យឆ្លងទៅកាន់ត្រើយខាងជើងនៃដែនវិទេហៈ ត្រង់ទីដែលមិនមែន​ជាកំពង់ ក្នុងសារទសម័យ នាខែជាចុងនៃរដូវភ្លៀង ។ ម្នាលភិក្ខុទាំងឡាយ គ្រានោះឯង ពួកគោ ក៏ធើ្វនូវការវិលវល់ ក្នុងកណ្តាលខ្សែទឹកទន្លេគង្គា ហើយក៏ដល់នូវសេចកី្ត​វិនាសបាត់ បង់ក្នុងទឹកទនេ្លនោះឯង សេចកី្តវិនាសបាត់បង់ទៅនោះ ព្រោះហេតុអី្វ ម្នាលភិក្ខុទាំង ឡាយ ព្រោះថាគង្វាលគោជាអ្នកនៅក្នុងដែនមគធៈនោះ ជាមនុស្សអប្បឥត​ប្រាជ្ញា មិនបានពិចារណានូវត្រើយខាងអាយ ទាំងមិនបានពិចារណ​ នូវត្រើយខាង​នាយនៃ ទន្លេគង្គា ក៏នាំគោទាំងឡាយ ឲ្យឆ្លងទៅកាន់ត្រើយខាងជើងនៃដែនវិទេហៈតាម​ទីដែល​មិន មែនជាកំពង់ ក្នុងសារទសម័យ នាខែជាខាងចុងនៃរដូវភ្លៀង ម្នាលភិក្ខុទាំង ឡាយ ជនទាំងឡាយណា នីមួយ ទោះសមណៈក្តី ព្រាហ្មណ៍ក្តី មិនឈ្លាសក្នុងលោកនេះ មិនឈ្លាសក្នុងលោកខាងមុខ​ មិនឈ្លាសក្នុងទីនៅនៃមារ មិនឈ្លាសក្នុងទីមិនមែន ជាទីនៅនៃមារ មិនឈ្លាសក្នុងទីនៅនៃមច្ចុ មិនឈ្លាសក្នុងទីដែលមិនមែនជាទី នៅនៃមច្ចុ ពួកជនណាសម្គាល់ នូវពាក្យរបស់សមណព្រាហ្មណ៍ទាំង អម្បាលនោះ ថាជាពាក្យគួរ ស្តាប់គួរជឿ សេចកី្តសម្គាល់របស់ជនទាំងនោះ នឹងប្រព្រឹត្តទៅដើម្បី មិនមែនជាប្រយោជន៍ ដើម្បីទុក្ខអស់កាលយូរអង្វែង ។</p>
        <p><a class='ref km' id='km30' href='#km30'>៣០</a>ម្នាលភិក្ខុទាំងឡាយ រឿងធ្លាប់មានមកហើយថា​ គង្វាលគោនៅ ក្នុងដែន មគធៈ ជាមនុស្សមានប្រាជ្ញា បានពិចារណានូវត្រើយខាងអាយ ទាំងពិចារណា នូវត្រើយខាងនាយនៃទន្លេគង្គា ក៏នាំគោទាំងឡាយឲ្យឆ្លងទៅកាន់ត្រើយខាង ជើងនៃដែន វិទេហៈ តាមទីដែលជាកំពង់ក្នុងសារទសម័យ នាខែជាខាងចុងនៃរដូវភ្លៀង ។ គង្វាល គោនោះចម្លងគោឧសភដែលជាបិតារបស់គោ ជាគោបរិនាយកទៅមុន គោទាំងនោះ ក៏ហែលកាត់ទទឹងខ្សែទឹកទន្លេគង្គា ទៅដល់ត្រើយខាងនាយដោយស្រួលបួល ។ បន្ទាប់ពីនោះ គង្វាលគោ ចម្លងពួកគោ ដែលមានកម្លាំងនិងគោដែលគួរបង្ហាត់បានដទៃ ទៀត​ ឯគោទាំងនោះបាន ហែលកាត់ទទឹងខ្សែទឹកទន្លេគង្គា ទៅដល់ត្រើយខាងនាយ ដោយស្រួលបួល ។ តពីនោះ គង្វាគោ ចម្លងគោឈ្មោលស្ទាវ និងគោញីជំទង់ដទៃទៀត ឯគោទាំងនោះ ក៏ហែលកាត់ទទឹងខ្សែទឹកទន្លេគង្គា ទៅដល់ត្រើយខាងនាយដោយ ស្រួលបួល ។ លំដាប់ពីនោះ គង្វាលគោចម្លងកូនគោកំពុងបៅដោះ និងកូនគោស្គម មានកម្លាំងថយដទៃទៀត ឯកូនគោទាំងនោះ ក៏ហែលកាត់ទទឹង ខ្សែទឹកទន្លេគង្គា ទៅដល់ត្រើយខាងនាយដោយស្រួលបួល ។ ម្នាលភិក្ខុទាំងឡាយ រឿងធ្លាប់មានមក ហើយថា​ កូនគោកំពុងបំបៅដោះ ជាកូនគោនៅខ្ចី ទើបកើតក្នុងថ្ងៃនោះឯង តែងហែល ទៅតាមសំឡេងរបស់មេគោ ឯកូនគោនោះ ហែលកាត់ទទឹងខ្សែ ទឹកទន្លេគង្គា ទៅដល់ ត្រើយខាងនាយដោយស្រួលបួល រឿងនោះ ព្រោះហេតុដូចម្តេច ព្រោះថាគង្វាលគោ ជាបណ្ឌិត ម្នាលភិក្ខុទាំងឡាយ គង្វាលគោនៅក្នុងដែនមគធៈនោះឯង ជាមនុស្សមាន ប្រាជ្ញា បានពិចារណានូវត្រើយខាងអាយ ពិចារណានូវត្រើយខាងនាយនៃទន្លេគង្គា ក៏នាំគោទាំងឡាយ ឲ្យឆ្លងទៅកាន់ត្រើយខាងជើងនៃដែនវិទេហៈ តាមទីដែលជាកំពង់ ក្នុងសារទសម័យ នាខែជាខាងចុងនៃវស្សានរដូវ ( ដូចម្តេចមិញ ) ម្នាលភិក្ខុទាំងឡាយ ជនទាំង ឡាយណានីមួយ ទោះសមណៈក្តី ព្រាហ្មណ៍កី្ត ជាអ្នកឈ្លាសក្នុងលោកនេះ ឈ្លាសក្នុងលោកខាងមុខ ឈ្លាសក្នុងទីនៅរបស់មារ ឈ្លាសក្នុងទីដែលមិនមែនជាទី នៅរបស់មារ ឈ្លាសក្នុងទីនៅរបស់មច្ចុ ឈ្លាសក្នុងទីដែលមិនមែន ជាទីនៅរបស់មច្ចុ ពួកជនណាបានសម្គាល់នូវពាក្យរបស់សមណៈនិងព្រាហ្មណ៍ទាំងនោះ ថាជាពាក្យគួរ ស្តាប់គួរជឿ សេចកី្តសម្គាល់របស់ជនទាំងនោះ នឹងប្រព្រឹត្តទៅដើម្បីប្រយោជន៍ ដើម្បី សេចកី្តសុខអស់កាលយូរអង្វែង យ៉ាងដូច្នោះឯង ។</p>
        <p><a class='ref km' id='km31' href='#km31'>៣១</a>ម្នាលភិក្ខុទាំងឡាយ គោឧសភទាំងឡាយណា ជាបិតារបស់គោ ជាគោបរិនាយក គោឧសភទាំងនោះ បានហែលកាត់ទទឹងខ្សែទឹកទន្លេគង្គា ម្នាលភិក្ខុ ទាំងឡាយ ភិក្ខុទាំងឡាយណា ជាអរហន្តខីណាស្រព មានព្រហ្មចារ្យ នៅរួចហើយ មានសោឡសកិច្ចធ្វើរួចហើយ មានភារៈដាក់ចុះហើយ បានសម្រេចប្រយោជន៍ របស់​ខ្លួនហើយ មានសំយោជនៈក្នុងភពគឺតណ្ហាអស់ហើយ មានចិត្តផុតស្រឡះហើយ ព្រោះ ត្រាស់ដឹងនូវធម៌ដោយប្រពៃ ភិក្ខុទាំងនោះអាចកាត់នូវខ្សែនៃមារដោយទទឹង ហើយទៅ ដល់ត្រើយខាងនាយគឺ ព្រះនិព្វានដោយស្រួល មានឧបមេយ្យដូច្នោះឯង ។ ម្នាលភិក្ខុ ទាំងឡាយ គោទាំងឡាយណា ដែលជាគោមានកម្លាំង ជាគោដែលគួរបង្ហាត់ បាន គោទាំងនោះ បានហែលកាត់ទទឹងខ្សែទឹកទន្លេគង្គា ទៅដល់ត្រើយខាងនាយ ដោយ ស្រួលបួល មានឧបមាយ៉ាងណាមិញ ម្នាលភិក្ខុទាំងឡាយ ភិក្ខុទាំងឡាយណា មានសំយោជនៈជាចំណែកខាងក្រោមទាំង ៥ អស់ហើយ ជាឱបបាតិកៈបរិនិព្វានក្នុង លោកនោះ មានសភាពមិនបានត្រឡប់ចាកលោកនោះ ភិក្ខុទាំងនោះនឹងកាត់នូវខ្សែ នៃមារដោយទទឹង ហើយដល់នូវត្រើយខាងនាយគឺព្រះនិព្វាន ដោយស្រួលបួល មាន ឧបេមយ្យដូច្នោះឯង ។ ម្នាលភិក្ខុទាំងឡាយ គោឈ្មោលស្ទាវទាំងឡាយ គោញីជំទង់ ទាំងឡាយ បានហែលកាត់ទទឹងខ្សែទឹកទន្លេគង្គា ហើយទៅដល់ត្រូវខាងនាយ ដោយ ស្រួលបួល មានឧបមាយ៉ាងណាមិញ ម្នាលភិក្ខុទាំងឡាយ ភិក្ខុទាំងឡាយណា មាន សំយោជនៈ ៣ អស់ហើយ តែមានរាគៈ ទោសៈ និងមោហៈ ដែលស្រាលស្តើង​ ជាសកទាគាមិបុគ្គល មកកាន់លោកនេះតែម្តងទៀត ហើយនឹងធ្វើនូវទីបំផុតទុក្ខ ភិក្ខុ ទាំងនោះនឹងកាត់នូវខ្សែនៃមារដោយទទឹង ហើយដល់ត្រើយខាងនាយគឺព្រះនិព្វានដោយ ស្រួលបួល​ មានឧបមេយ្យដូច្នោះឯង ។ ម្នាលភិក្ខុទាំងឡាយ កូនគោដែលកំពុងបៅដោះ ទាំងឡាយនិងកូនគោដែលស្គមមានកម្លាំងថយ បានហែលកាត់ទទឹងខ្សែទឹក ទន្លេគង្គា ទៅដល់ត្រើយខាងនាយ ដោយស្រួលបួល មានឧបមាយ៉ាងណាមិញ ម្នាលភិក្ខុទាំង ឡាយ ភិក្ខុទាំងឡាយណា មានសំយោជនៈ ៣ អស់ហើយ ជាសោតាបន្នបុគ្គល មាន សភាពមិនធ្លាក់ទៅក្នុងអបាយជាបុគ្គលទៀង មានធម៌ជាគ្រឿងត្រាស់ដឹង ប្រព្រឹត្ត ទៅក្នុងខាងមុខ ភិក្ខុទាំងនោះ​បានកាត់នូវខ្សែនៃមារដោយទទឹងហើយ ក៏បានដល់នូវ ត្រើយខាងនាយគឺព្រះនិព្វាន ដោយស្រួលបួល មានឧបមេយ្យដូច្នោះឯង ។ ម្នាលភិក្ខុ ទាំងឡាយ កូនគោកំពុងបៅដោះ ដែលជាកូនគោនៅខ្ចី ទើបតែនឹងកើតហើយក្នុងថ្ងៃ នោះឯង ក៏ហែលទៅតាមសំឡេងនៃមេគោ បានហែលកាត់ទទឹងខ្សែទឹកទន្លេគង្គា ដល់ទៅត្រើយខាងនាយដោយស្រួលបួល មានឧបមាយ៉ាងណាមិញ ម្នាលភិក្ខុទាំង ឡាយ ពួកភិក្ខុណាដែលជាធម្មានុសារីបុគ្គល និងសទ្ធានុសារីបុគ្គល ពួកភិក្ខុទាំង នោះនូវកាត់ខ្សែនៃមារដោយទទឹង ហើយដល់នូវត្រើយខាងនាយគឺព្រះនិព្វាន ដោយ ស្រួលបួល ។ ម្នាលភិក្ខុទាំងឡាយ ចំណែកតថាគតជាអ្នកឈ្លាសក្នុងលោកនេះ អ្នកឈ្លាស​ក្នុងលោកខាងមុខ អ្នកឈ្លាសក្នុងទីនៅនៃមារ អ្នកឈ្លាសក្នុងទីដែលមិន មែនជាទីនៅនៃមារ អ្នកឈ្លាសក្នុងទីនៅនៃមច្ចុ អ្នកឈ្លាសក្នុងទីដែលមិនមែនជាទីនៅ នៃមច្ចុ ។ ម្នាលភិក្ខុទាំងឡាយ ជនទាំងឡាយណា សម្គាល់នូវពាក្យរបស់តថាគត ថាជា ពាក្យគួរស្តាប់ គួរជឿ សេចកី្តសម្គាល់របស់ជនទាំងនោះ នឹងប្រព្រឹត្រទៅដើម្បីជា ប្រយោជន៍ ដើម្បីសេចក្តីសុខ អស់កាលយូរអង្វែង ។ ព្រះទ្រង់ព្រះភាគ ព្រះអង្គត្រាស់ សូត្រនេះចប់ហើយ ព្រះសុគតជាសាស្តាលុះ ត្រាស់សូត្រនេះរួចហើយ ទើបសម្តែង គាថានេះតទៅទៀតថា លោកនេះ និងលោកខាងមុខ ដែលព្រះសម្ពុទ្ធទ្រង់ដឹងបាន ប្រកាសហើយដោយប្រពៃ លោកណា ៗ ដែលមច្ចុមារទៅដល់ក្តី ទៅមិនដល់ក្តី ព្រះសម្ពុទ្ធទ្រង់ដឹងច្បាស់ បានត្រាស់ដឹងនូវលោកទាំងអស់នោះ ហើយបើកទ្វារនៃ ព្រះនិព្វានគឺអរិយមគ្គ ដើម្បីដល់នូវព្រះនិព្វានជាទីក្សេមបានកាត់កំចាត់ខ្សែរបស់មារ ហើយធ្វើឲ្យប្រាសចាកដើមបបុសគឺមានះ ម្នាលភិក្ខុទាំងឡាយ អ្នក​ទាំងឡាយ ចូរជាអ្នក ច្រើនដោយសេចកី្តរីករាយ ចូរប្រាថ្នានូវព្រះនិព្វានជាទីក្សេមចុះ ។</p>
        <p>ចប់ ចូឡគោបាលសូត្រ ទី ៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>