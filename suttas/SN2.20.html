<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.20' lang='km'>
        <header>
            <ul>
            </ul>
            <h1>អនាថបិណ្ឌិកសូត្រ ទី ១០</h1>
        </header>
        <p><a class='ref km' id='km២៧៧' href='#km២៧៧'>២៧៧</a>អនាថបិណ្ឌិកទេវបុត្ត ឋិតនៅក្នុងទីសមគួរហើយ ពោលនូវគាថាទាំងនេះ ក្នុងសំណាក់នៃព្រះមានព្រះភាគថា</p>
        <p>វត្តជេតពននេះ ជាវត្តមានប្រយោជន៍ ដែលពួកឥសី គឺភិក្ខុសង្ឃគង់នៅ មិនដាច់ជាវត្តដែលព្រះសម្ពុទ្ធ ជាធម្មរាជទ្រង់គង់នៅ ជាទីញ៉ាំងបីតិឲ្យកើត​ដល់ខ្ញុំព្រះអង្គ សត្វទាំងឡាយរមែងបរិសុទ្ធ ដោយអដ្ឋង្គិកមគ្គនេះ គឺ កម្មៈ បានដល់មគ្គចេតនា វិជ្ជា បានដល់សម្មាទិដ្ឋិ និងសម្មាសង្កប្បៈ ធម្មៈ បាន​ដល់​​​​​សម្មាវាយាមៈ សម្មា​សតិ និងសម្មាសមាធិ សីលៈ បានដល់សម្មា​វាចា សម្មាកម្មន្តៈ និងសម្មាអាជីវៈ ឈ្មោះថាជីវិតដ៏ឧត្តមមិនមែន​ បរិសុទ្ធដោយគោត្រ មិនមែនបរិសុទ្ធដោយទ្រព្យទេ ព្រោះហេតុនោះឯង​  បុរសជា​បណ្ឌិត កាលបើឃើញច្បាស់នូវប្រយោជន៍ របស់ខ្លួនគួរតែពិចារណា​នូវធម៌ដោយឧបាយនៃប្រាជ្ញា រមែងបរិសុទ្ធក្នុងអរិយមគ្គនោះ​ យ៉ាង​​នេះ​ឯង ព្រះសារីបុត្ត​ ទើបជាបុគ្គល​ (ប្រសើរ) ដោយបញ្ញាផងដោយ​សីលផង ដោយការស្ងប់រម្ងាប់ផង ភិក្ខុដែលប្រសើរដោយគុណធម៌ប៉ុណ្ណេះ ​ទើបគួរជាអ្នកដល់នូវព្រះនិព្វាន​ ។</p>
        <p>អនាថបិណ្ឌិកទេវបុត្ត បានពោលគាថានេះ លុះពោលដូច្នេះហើយ ក្រាបថ្វាយបង្គំព្រះមានព្រះភាគ ធ្វើប្រទក្សិណហើយ ក៏បាត់អំពីទីនោះទៅ ។</p>
        <p><a class='ref km' id='km២៧៨' href='#km២៧៨'>២៧៨</a>លុះកន្លងរាត្រីនោះទៅ ទើបព្រះមានព្រះភាគត្រាស់នឹងភិក្ខុទាំងឡាយថា ម្នាលភិក្ខុទាំងឡាយ​ វេលាយប់មិញនេះ កាលដែលរាត្រីបឋមយាម កន្លងទៅហើយ មានទេវបុត្តមួយអង្គ មានរស្មីដ៏រុងរឿង ញ៉ាំងវត្តជេតពនជុំវិញទាំងអស់ ឲ្យភ្លឺស្វា​ង ក៏ចូលមករកតថាគតលុះចូលមកដល់ ក្រាបថ្វាយបង្គំតថាគតហើយ ឋិតនៅក្នុងទីសមគួរ លុះទេវបុត្តនោះ ឋិតនៅក្នុងទីសមគួរហើយ បានពោលនូវគាថាទាំងនេះ ក្នុង សំណាក់តថាគតថា</p>
        <p>វត្តជេតពននេះ ជាវត្តមានប្រយោជន៍ ដែលពួកឥសី គឺភិក្ខុសង្ឃគង់នៅមិនដាច់ ជាវត្តដែលព្រះសម្ពុទ្ធ ជាធម្មរាជទ្រង់គង់នៅ ជាទីញ៉ាំងបីតិឲ្យកើត​ដល់​ខ្ញុំព្រះអង្គ សត្វទាំងឡាយរមែងបរិសុទ្ធដោយអដ្ឋង្គិកមគ្គនេះ គឺ កម្មៈ បានដល់មគ្គចេតនា វិជ្ជា បានដល់សម្មាទិដ្ឋិ និងសម្មាសង្កប្បៈ ធម្មៈ បាន​​​​ដល់​សម្មាវាយាមៈ សម្មាសតិ និងសម្មាសមាធិ សីលៈ បានដល់ សម្មា​វាចា​​ សម្មាកម្មន្តៈ និងសម្មាអាជីវៈ ឈ្មោះថាជីវិតដ៏ឧត្តម មិនមែនបរិសុទ្ធ​ដោយ​គោត្រ មិនមែនបរិសុទ្ធដោយទ្រព្យ ព្រោះហេតុនោះឯង​ បុរសជាបណ្ឌិត កាលបើឃើញច្បាស់នូវប្រយោជន៍ របស់ខ្លួនគួរតែពិចារណា​នូវ​ធម៌ ដោយឧបាយនៃប្រាជ្ញា រមែងបរិសុទ្ធក្នុងអរិយមគ្គនោះ​ យ៉ាងនេះ​ឯង ព្រះសារីបុត្ត​ ទើបជាបុគ្គល​ (ប្រសើរ) ដោយបញ្ញាផង ដោយ​សីលផង ដោយការស្ងប់រម្ងាប់ផង ភិក្ខុដែលប្រសើរដោយគុណ​ធម៌ប៉ុណ្ណេះ ​ទើបគួរជាអ្នកដល់នូវព្រះនិព្វាន​ ។</p>
        <p>ម្នាលភិក្ខុទាំងឡាយ ទេបុត្តនោះបានពោលគាថានេះ លុះពោលដូច្នេះហើយ ក្រាបថ្វាយបង្គំតថាគត ធ្វើប្រទក្សិណហើយ ក៏បាត់អំពីទីនោះទៅ ។</p>
        <p><a class='ref km' id='km២៧៩' href='#km២៧៩'>២៧៩</a>កាលបើព្រះមានព្រះភាគ ទ្រង់មានព្រះពុទ្ធដីកាយ៉ាងនេះហើយ ព្រះអានន្ទ​មានអាយុ ក្រាបបង្គំទូលព្រះមានព្រះភាគដូច្នេះថា បពិត្រព្រះអង្គដ៏ចម្រើន ទេវបុត្តនោះ ឯងប្រាកដជាអនាថបិណ្ឌិក ព្រោះអនាថបិណ្ឌិកគហបតី ជ្រះថ្លាក្រៃពេក ក្នុងព្រះសារីបុត្ត មានអាយុ ។ ព្រះអង្គត្រាស់ថា ម្នាលអានន្ទ មែនណាស់ហើយ ម្នាលអានន្ទ ដ្បិតថាហេតុ ទាំងអម្បាលមាណ ដែលបុគ្គលគប្បីដល់ដោយសេចក្តីត្រះរិះ ហេតុទាំងអម្បាលណោះ ខ្លួនអ្នកក៏បានសម្រេចហើយ ម្នាលអានន្ទ ទេវបុត្តនោះ គឺអនាថបិណ្ឌិកហ្នឹងឯង ។ </p>
        <p>ចប់ អនាថបិណ្ឌិកវគ្គ ទី ២ ។</p>
        <p>បញ្ជីរឿងនៃអនាថបិណ្ឌិកវគ្គនោះគឺ</p>
        <p>ចន្ទិមសសូត្រ ១ វេណ្ឌុសូត្រ ១ ទីឃលដ្ឋិសូត្រ ១ នន្ទនសូត្រ ១ ចន្ទនសូត្រ ១ វាសុទត្តសូត្រ ១ សុព្រហ្មសូត្រ ១ កកុធសូត្រ ១ ឧត្តរសូត្រជាគម្រប់ប្រាំបួន ១ និងអនាថបិណ្ឌិកសូត្រជាគម្រប់ ១ ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>