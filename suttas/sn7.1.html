<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.1' lang='km'>
        <header>
            <ul>
                <li>ព្រាហ្មណ​សំយុត្ត</li>
                <li>អរហន្ត​វគ្គ ទី ១</li>
            </ul>
            <h1>ធនញ្ជានី​សូត្រ ទី ១</h1>
        </header>
        <p><a class='ref km' id='km105' href='#km105'>១០៥</a>ខ្ញុំ​បាន​ស្ដាប់ យ៉ាង​នេះ។ សម័យ​មួយ ព្រះមានព្រះភាគ ទ្រង់​គង់​នៅ​ក្នុង​វត្ត​វេឡុវ័ន ជា​កលន្ទកនិវាប​ស្ថាន ជិត​ក្រុង​រាជគ្រឹះ។ សម័យ​នោះ​ឯង នាង​ព្រាហ្មណី​ឈ្មោះ​ធនញ្ជានី (ជា​ភរិយា) នៃ​ព្រាហ្មណ៍​ម្នាក់​ជា​ភារទ្វាជ​គោត្រ នាង​ជ្រះថ្លា​ក្រៃពេក​ក្នុង​ព្រះពុទ្ធ ព្រះធម៌ ព្រះសង្ឃ។</p>
        <p><a class='ref km' id='km106' href='#km106'>១០៦</a>លំដាប់​នោះ​ឯង នាង​ធនញ្ជានី​ព្រាហ្មណី កំពុង​ចាត់ចែង​ភត្ត ដើម្បី ព្រាហ្មណ៍​ភារទ្វាជគោត្រ ក៏​ភ្លាត់​បន្លឺ​នូវ​ឧទាន​បី​ដង​ថា សូម​ថ្វាយបង្គំ​ព្រះមានព្រះភាគ អរហន្ត​សម្មាសម្ពុទ្ធ​អង្គ​នោះ សូម​ថ្វាយបង្គំ​ព្រះមាន​ព្រះភាគ អរហន្ត​សម្មាសម្ពុទ្ធ អង្គ​នោះ។ កាលបើ​នាង​ព្រាហ្មណី ពោល​យ៉ាង​នេះ​ហើយ ព្រាហ្មណ៍​ភារទ្វាជគោត្រ និយាយ​នឹង​នាង​ធនញ្ជានី​ព្រាហ្មណី​យ៉ាង​នេះ​ថា មេ​ចង្រៃ​នេះ ​ធ្លាប់​តែ​ឯ​ចឹងៗ ហ៊ាន​ពោល​សរសើរ​សមណៈ​ត្រងោល ក្នុង​ទី​ផ្ដេសផ្ដាស នែ​មេ​ចង្រៃ អញ​នឹង​លើក​នូវ​វាទ ចំពោះ​គ្រូ​របស់​ហង​ឯង​នោះ ក្នុង​កាល​ឥឡូវ​នេះ។ ម្នាល​ព្រាហ្មណ៍ ក្នុង​លោក​ព្រមទាំង​ទេវលោក មារ​លោក ព្រហ្មលោក មនុស្ស​លោក ក្នុង​ពពួក​សត្វ​ព្រមទាំង​សមណ​ព្រាហ្មណ៍ និង​មនុស្ស​ជា​សម្មតិ​ទេព និង​មនុស្ស​ដ៏​សេស ខ្ញុំ​មិន​ដែល​ឃើញ​អ្នក​ណា អាច​លើក​នូវ​វាទៈ​ចំពោះ​ព្រះមានព្រះភាគ អរហន្ត​សម្មា​សម្ពុទ្ធ​នោះ​បាន​ទេ ម្នាល​ព្រាហ្មណ៍ តែថា​អ្នក​ចូរ​ទៅ​ចុះ លុះ​ទៅ​ហើយ គង់តែ​នឹង​ដឹង​ទេ។</p>
        <p><a class='ref km' id='km107' href='#km107'>១០៧</a>គ្រា​នោះ​ឯង ព្រាហ្មណ៍​ភារទ្វាជគោត្រ ខឹង​អន់ចិត្ត​ចូល​ទៅ​រក​ព្រះមានព្រះភាគ លុះ​ចូល​ទៅ​ដល់​ហើយ ធ្វើ​សេចក្ដី​រីករាយ​ជាមួយ​នឹង​ព្រះមានព្រះភាគ លុះ​បញ្ចប់​ពាក្យ​ដែល​គួរ​រីករាយ និង​ពាក្យ​ដែល​គួរ​រឭក​ហើយ ក៏​អង្គុយ​នៅ​ក្នុង​ទី​សមគួរ។ លុះ​ព្រាហ្មណ៍​ភារទ្វាជ​គោត្រ អង្គុយ​ក្នុង​ទី​សមគួរ​ហើយ បាន​ពោល​នឹង​ព្រះមានព្រះភាគ ដោយ​គាថា ថា</p>
        <p>បុគ្គល​កាត់​បង់​នូវ​អ្វី ទើប​ដេក​ជា​សុខ បុគ្គល​កាត់​បង់​នូវ​អ្វី ទើប​មិន​សោក​សៅ បពិត្រ​ព្រះ​គោតម ព្រះអង្គ​ពេញ​ព្រះ​ហ្ឫទ័យ​នឹង​សម្លាប់​ធម៌​ណា ដែល​ជា​ធម៌​ឯក។</p>
        <p><a class='ref km' id='km108' href='#km108'>១០៨</a>ព្រះមានព្រះភាគ​ត្រាស់​ថា បុគ្គល​កាត់​បង់​នូវ​សេចក្ដី​ក្រោធ ទើប​ដេក​ជា​សុខ បុគ្គល​កាត់​បង់​នូវ​សេចក្ដី​ក្រោធ ទើប​មិន​សោកសៅ ម្នាល​ព្រាហ្មណ៍ ពួក​ព្រះ​អរិយៈ តែង​សរសើរ​នូវ​ការ​សម្លាប់​សេចក្ដី​ក្រោធ ដែល​មាន​ឫស​ជា​ពិស មាន​ចុង​ដ៏​ផ្អែម ព្រោះ​ថា បុគ្គល​កាត់​បង់​នូវ​សេចក្ដី​ក្រោធ​នោះ​បាន​ហើយ ទើប​មិន​សោកសៅ។</p>
        <p><a class='ref km' id='km109' href='#km109'>១០៩</a>កាលដែល​ព្រះមានព្រះភាគ ត្រាស់​យ៉ាង​នេះ​ហើយ ព្រាហ្មណ៍​ភារទ្វាជគោត្រ បាន​ទូល​ព្រះមានព្រះភាគ​យ៉ាង​នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ណាស់ បពិត្រ​ព្រះ​គោតម​ដ៏​ចម្រើន ច្បាស់​ណាស់ បពិត្រ​ព្រះ​គោតម​ដ៏​ចម្រើន ដូច​ជា​បុគ្គល​ផ្ងារ នូវ​របស់​ដែល​ផ្កាប់ បើក​បង្ហាញនូវ​របស់​ដែល​កំបាំង ឬ​ចង្អុល​បង្ហាញ​ផ្លូវ​ដល់​មនុស្ស​វង្វេង ឬ​ក៏​ទ្រោល​ប្រទីប​ក្នុង​ទី​ងងឹត ដោយ​គិត​ថា ពួក​មនុស្ស​មាន​ចក្ខុ នឹង​ឃើញ​រូប​ទាំងឡាយ​បាន ធម៌​ដែល​ព្រះ​គោតម​ដ៏​ចម្រើន​ប្រកាស​ហើយ ដោយ​អនេក​បរិយាយ ក៏​យ៉ាង​នោះ​ដែរ ខ្ញុំព្រះអង្គ​នេះ សូម​ដល់​នូវ​ព្រះ​គោតម​ដ៏​ចម្រើន​ផង ព្រះធម៌​ផង ព្រះ​ភិក្ខុសង្ឃ​ផង ជា​ទីពឹង​ទី​រឭក ខ្ញុំ​ព្រះអង្គ​សូម​បាន​នូវ​បព្វជ្ជា សូម​បាន​នូវ​ឧប-​សម្បទា ក្នុង​សំណាក់​ព្រះ​គោតម​ដ៏​ចម្រើន។ ព្រាហ្មណ៍​ភារទ្វាជគោត្រ ក៏​បាន​បព្វជ្ជា និង​ឧប​សម្បទា ក្នុង​សំណាក់​ព្រះមានព្រះភាគ។ លុះ​ភារទ្វាជៈ​មាន​អាយុ បាន​ឧប​សម្បទា​មិន​យូរ​ប៉ុន្មាន ចៀស​ចេញ​ទៅ​តែ​ម្នាក់ឯង ជា​អ្នក​មិន​ប្រមាទ មាន​ព្យាយាម​ដុត​កំដៅ​កិលេស មាន​ចិត្ត​បញ្ជូន​ទៅ​កាន់​ព្រះ​និព្វាន កុលបុត្រ​ទាំងឡាយ ចេញ​ចាក​ផ្ទះ ចូល​ទៅ​កាន់​ផ្នួស​ដោយ​ប្រពៃ ដើម្បី​ប្រយោជន៍​ដល់​អនុត្តរ​ធម៌​ណា (ព្រះភារទ្វាជៈ​នោះ) ក៏បាន​ធ្វើឲ្យ​ជាក់ច្បាស់ បាន​សម្រេច ដោយ​ប្រាជ្ញា​ដ៏​ឧត្ដម​ដោយ​ខ្លួនឯង​ក្នុង​បច្ចុប្បន្ន នូវ​អនុត្តរ​ធម៌​នោះ ដែល​ជាទីបំផុត​នៃ​ព្រហ្មចរិយៈ ហើយ​ដឹង​ច្បាស់​ថា ជាតិ​អស់​ហើយ មគ្គ​ព្រហ្មចរិយៈ​បាន​នៅ​រួច​ហើយ សោឡស​កិច្ច​អាត្មា​អញ​បាន​ធ្វើ​រួច​ហើយ មគ្គ​ភាវនា​កិច្ច​ដទៃ ដើម្បី​សោឡស​កិច្ច​នេះ​ទៀត​មិន​មាន​ឡើយ។ បណ្ដា​អរហន្ត​ទាំងឡាយ ព្រះ​ភារទ្វាជៈ​មាន​អាយុ ក៏​ជា​ព្រះ​អរហន្ត​មួយ​​អង្គ​ដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>