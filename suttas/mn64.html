<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn64' lang='km'>
        <header>
            <ul>
            </ul>
            <h1>មហាមាលុង្ក្យោវាទសូត្រ ទី ៤</h1>
        </header>
        <p><a class='ref km' id='km153' href='#km153'>១៥៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់ក្នុងវត្តជេត​ពន របស់អនាថបិណ្ឌិកសេដ្ឋី​​ ទៀប ក្រុងសាវត្ថី ។ សម័យនោះឯង ព្រះមានព្រះភាគ ត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំងនោះ ទទួលព្រះពុទ្ធដីកា នៃព្រះ​មានព្រះភាគថា ព្រះករុណា ព្រះអង្គ ។ ព្រះមានព្រះភាគ ត្រាស់សួរយ៉ាងនេះថា ម្នាលភិក្ខុ​ទាំងឡាយ ចុះអ្នកទាំងឡាយ បានចាំឱរម្ភាគិយសំយោជនៈ ទាំង ៥ ដែលតថាគតបាន​សម្តែងហើយដែរឬ ។ កាលដែលព្រះមានព្រះភាគ ត្រាស់សួរយ៉ាងនេះហើយ ព្រះមាលុង្ក្យ​បុត្រមានអាយុ ក្រាបបង្គំទូលព្រះមានព្រះភាគយ៉ាងនេះថា បពិត្រព្រះអង្គដ៏ចម្រើន ខ្ញុំព្រះអង្គ ចាំឱរម្ភាគិយសំយោជនៈទាំង ៥ ដែលព្រះមានព្រះភាគសម្តែងហើយ ។ ព្រះអង្គត្រាស់សួរ ថា ម្នាលមាលុង្ក្យបុត្រ ចុះអ្នកចាំឱរម្ភាគិយសំយោជនៈ ៥ ដែលតថាគតសម្តែងហើយ ដូច​ម្តេចខ្លះ ។ មាលុង្ក្យបុត្រ ក្រាបបង្គំទូលថា​ បពិត្រព្រះអង្គដ៏ចម្រើន ខ្ញុំព្រះអង្គចាំថា សក្កាយទិដ្ឋិ ជាឱរម្ភាគិយសំយោជនៈ ដែលព្រះមានព្រះភាគសម្តែងហើយ បពិត្រព្រះអង្គ​ដ៏ចម្រើន ខ្ញុំព្រះអង្គចាំថា វិចិកិច្ឆា ជាឱរម្ភាគិយសំយោជនៈដែលព្រះមានព្រះភាគសម្តែង​ហើយ បពិត្រព្រះអង្គដ៏ចម្រើន ខ្ញុំព្រះអង្គចាំថា សីលព្វត្តបរាមាសៈ ជាឱរម្ភាគិយសំយោជនៈ​ដែល​ព្រះមានព្រះភាគសម្តែងហើយ បពិត្រព្រះអង្គដ៏ចម្រើន ខ្ញុំព្រះអង្គចាំថា កាមឆន្ទៈ ជា​ឱរម្ភាគិយសំយោជនៈ ដែលព្រះមានព្រះភាគសម្តែងហើយ បពិត្រព្រះអង្គដ៏ចម្រើន ខ្ញុំព្រះ​អង្គចាំថា ​ព្យាបាទៈ ជាឱរម្ភាគិយសំយោជនៈ ដែលព្រះមានព្រះភាគសម្តែងហើយ បពិត្រ​ព្រះ​​អង្គដ៏ចម្រើន ខ្ញុំព្រះអង្គចាំបាននូវឱរម្ភាគិយសំយោជនៈទាំង ៥ ដែលព្រះមាន​ព្រះភាគ​សម្តែងហើយ យ៉ាងនេះឯង ។</p>
        <p><a class='ref km' id='km154' href='#km154'>១៥៤</a>ព្រះអង្គត្រាស់ថា ម្នាលមាលុង្ក្យបុត្រ អ្នកចាំបាននូវឱរម្ភាគិយសំយោជនៈទាំង​ ៥ យ៉ាងនេះ ដែលតថាគតបានសម្តែងហើយ ថា ជាសំយោជនៈរបស់អ្នកណា ម្នាល​មាលុង្ក្យបុត្រ ក្រែងពួកបរិព្វាជក ជាអន្យតិរ្ថិយ នឹងពោលប្រកួតប្រកាន់ ដោយសេចក្តី​ប្រកួតប្រកាន់ ដែលប្រៀបដោយកូនក្មេងតូចទេដឹង ម្នាលមាលុង្ក្យបុត្រ ដ្បិតកូនក្មេងតូច​កំពុងដេកផ្ងារនៅឡើយ នឹងថាមានសក្កាយៈ មិនទាន់បានទេ តើសក្កាយទិដ្ឋិនឹងកើតឡើងដល់​កូនក្មេងនោះ ដូចម្តេចបាន តែត្រង់សក្កាយទិដ្ឋានុស័យ របស់កូនក្មេងនោះ គង់ដេកនៅខាង​ក្នុង ម្នាលមាលុង្ក្យបុត្រ កូនក្មេងតូចខ្ចី កំពុងដេកផ្ងារនៅឡើយ នឹងថា មានធម៌ មិនទាន់បាន​ទេ តើសេចក្តីសង្ស័យក្នុងធម៌ទាំងឡាយ នឹងកើតឡើងដល់កូនក្មេងនោះ ដូចម្តេចបាន តែត្រង់វិចិកិច្ឆានុស័យ របស់កូនក្មេងនោះ គង់ដេកនៅខាងក្នុង ម្នាលមាលុង្ក្យបុត្រ តាមការ​ពិត កូនក្មេងតូចខ្ចី កំពុងដេកនៅឡើយ នឹងថាមានសីល មិនទាន់បានទេ តើសីលព្វត្តបរាមាសៈក្នុងសីលទាំងឡាយ នឹងកើតឡើង ដល់កូនក្មេងនោះ ដូចម្តេចបាន តែ​ត្រង់សីលព្វត្តបរាមាសានុស័យ របស់កូនក្មេងនោះ គង់ដេកនៅក្នុង ម្នាលមាលុង្ក្យបុត្រ កូន​ក្មេងតូចខ្ចី កំពុងដេកផ្ងារនៅឡើយ នឹងថាមានកាម មិនទាន់បានទេ តើកាមច្ឆន្ទៈក្នុងកាមទាំង​ឡាយ នឹងកើតឡើងដល់កូនក្មេងនោះ ដូចម្តេចបាន តែត្រង់កាមរាគានុស័យ របស់កូនក្មេង​នោះ គង់ដេកនៅខាងក្នុង ម្នាលមាលុង្ក្យបុត្រ កូនក្មេងតូចខ្ចី កំពុងដេកផ្ងារនៅឡើយ នឹងថា​មានសត្វ មិនទាន់បានទេ តើការព្យាបាទទៅរកសត្វទាំងឡាយ នឹងកើតឡើងដល់កូនក្មេង​នោះ ដូចម្តេច តែត្រង់ព្យាបាទានុស័យ របស់កូនក្មេងនោះ គង់ដេកនៅខាងក្នុង ម្នាលមាលុង្ក្យបុត្រ ក្រែងពួកបរិព្វាជកជាអន្យតិរ្ថិ នឹងពោលប្រកួតប្រកាន់ ដោយសេចក្តី​ប្រកួតប្រកាន់ ដែលប្រៀបដោយកូនក្មេងនេះឯង ទេដឹង ។ កាលបើព្រះមានព្រះភាគ ទ្រង់​ត្រាស់យ៉ាងនេះហើយ ព្រះអានន្ទមានអាយុ ក៏ក្រាបបង្គំទូលសេចក្តីនុ៎ះ​ ចំពោះព្រះមានព្រះ ភាគថា បពិត្រព្រះមានព្រះភាគ កាលនេះជាកាលគួរហើយ បពិត្រព្រះសុគត កាលនេះជាកាលគួរ ដែលព្រះមានព្រះភាគនឹងសម្តែងនូវឱរម្ភាគិយសំយោជនៈ ទាំង ៥ ហើយ ពួកភិក្ខុ បើបានស្គាល់ភាសិតរបស់ព្រះមានព្រះភាគហើយ នឹងចងចាំទុកបាន ។ ព្រះ​អង្គទ្រង់ត្រាស់ថា ម្នាលអានន្ទ​បើដូច្នោះ ចូរអ្នកប្រុងស្តាប់ ចូរយកចិត្តទុកដាក់ ដោយប្រពៃ​ចុះ តថាគតនឹងសម្តែង ។ ព្រះអានន្ទមានអាយុ ក៏ទទួលព្រះពុទ្ធដីកានៃ ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km155' href='#km155'>១៥៥</a>ទើបព្រះមានព្រះភាគទ្រង់ត្រាស់យ៉ាងនេះថា ម្នាលអានន្ទ បុថុជ្ជនក្នុងលោកនេះ ជាអ្នកមិនបានស្តាប់មិនបានឃើញព្រះអរិយៈ មិនឈ្លាសវៃក្នុងធម៌របស់ព្រះអរិយៈ មិនបាន​សិក្សាក្នុងធម៌របស់ព្រះអរិយៈទាំងមិនបានជួបប្រទះនូវពួកសប្បុរស មិនឈ្លាសវៃក្នុងធម៌​របស់សប្បុរសមិនបានសិក្សាក្នុងធម៌របស់សប្បុរស ជាអ្នកមានសក្កាយទិដ្ឋិគ្របសង្កត់ចិត្ត​មានសក្កាយទិដ្ឋិរួបរឹតចិត្ត ទាំងមិនដឹងច្បាស់នូវព្រះព្វានជាគ្រឿងរលាស់ចេញនូវសក្កាយ​ទិដ្ឋិដែលកើតឡើង តាមសេចក្តីពិតបានឡើយ សក្កាយទិដ្ឋិនោះ របស់បុគ្គលនោះ មាន​កម្លាំង បុគ្គលនោះ ក៏មិនអាចនឹងរលាស់ចោលបាន (នេះ) ជាឱរម្ភាភិយសំយោជនៈ ១ ។ ជាអ្នកមានវិចិកិច្ឆាគ្របសង្កត់ចិត្ត មានវិចិកិច្ឆារួបរឹតចិត្ត ទាំងមិនបានដឹងច្បាស់ នូវព្រះនិព្វាន​ជាគ្រឿងរលាស់ចេញនូវវិចិកិច្ឆាដែលកើតឡើង តាមសេចក្តីពិតបានឡើយ វិចិកិច្ឆានោះ របស់បុគ្គលនោះ មានកម្លាំង បុគ្គលនោះក៏មិនអាចនឹងរលាស់ចេញបាន (នេះ) ជាឱរម្ភាគិយសំយោជនៈ ១ ។ ជាអ្នកមានសីលព្វត្តបរាមាសៈគ្របសង្កត់ចិត្ត មានសីលព្វត្តបរាមាសៈរួបរឹតចិត្ត ទាំងមិនដឹងច្បាស់ នូវព្រះនិព្វានជាគ្រឿងរលាស់ចេញនូវ​សីលព្វត្តបរាមាសៈ ដែលកើតឡើង តាមសេចក្តីពិតបានឡើយ សីលព្វត្តបរាមាសៈនោះ របស់បុគ្គលនោះ មានកម្លាំង បុគ្គលនោះ ក៏មិនអាចនឹងរលាស់ចោលបាន (នេះ) ជាឱរម្ភាគិយសំយោជនៈ ១ ។ ជាអ្នកមានកាមរាគ គ្របសង្កត់ចិត្ត​ មានកាមរាគរួបរឹតចិត្ត ទាំងមិនដឹងច្បាស់នូវព្រះនិព្វាន ជាគ្រឿងរលាស់ចេញ នូវកាមរាគដែលកើតឡើង តាម​សេចក្តីពិតបានឡើយ កាមរាគនោះ របស់បុគ្គលនោះ មានកម្លាំង បុគ្គលនោះ ក៏មិនអាចនឹង​រលាស់ចេញបាន (នេះ) ជាឱរម្ភាគិយសំយោជនៈ ១ ។ ជាអ្នកមានព្យាបាទគ្របសង្កត់ចិត្ត មានព្យាបាទរួបរឹតចិត្ត ទាំងមិនដឹងច្បាស់នូវព្រះនិព្វាន ជាគ្រឿងរលាស់ចេញនូវព្យាបាទដែល​កើតឡើង តាមពិតបានឡើយ ព្យាបាទនោះ របស់បុគ្គលនោះ មានកម្លាំង បុគ្គលនោះ ក៏មិន​អាចនឹងរលាស់ចេញបាន (នេះ) ជា​ឱរម្ភាគិយសំយោជនៈ ១ ។ ម្នាលអានន្ទ ចំណែកខាងអរិយសាវ័ក ជាអ្នកបានស្តាប់បានឃើញនូវពួកព្រះអរិយៈ ជាអ្នកឈ្លាសវៃក្នុង​ធម៌របស់ព្រះអរិយៈ បានសិក្សាក្នុងធម៌របស់ព្រះអរិយៈ ទាំងបានឃើញនូវពួកសប្បុរស ជាអ្នកឈ្លាសវៃក្នុងធម៌របស់សប្បុរស បានសិក្សាក្នុងធម៌របស់សប្បុរស ជាអ្នកមិនមាន​សក្កាយទិដ្ឋិគ្របសង្កត់ចិត្ត មិនមានសក្កាយទិដ្ឋិរួបរឹតចិត្ត ទាំងដឹងច្បាស់ នូវព្រះនិព្វាន ជា​គ្រឿងរលាស់ចេញ នូវសក្កាយទិដ្ឋិដែលកើតឡើង តាមសេចក្តីពិតបាន អរិយសាវ័កនោះ តែងលះបង់ នូវសក្កាយទិដ្ឋិ ដែលប្រកបដោយអនុស័ល នោះ ។ ជាអ្នកមិនមានវិចិកិច្ឆាគ្រប​សង្កត់ចិត្ត មិនមានវិចិកិច្ឆារួបរឹតចិត្ត ទាំងដឹងច្បាស់នូវព្រះនិព្វាន ជាគ្រឿងរលាស់ចេញ នូវ​វិចិកិច្ឆាដែលកើតឡើង តាមសេចក្តីពិតបាន អរិយសាវ័កនោះ តែងលះបង់ នូវវិចិកិច្ឆា ដែលប្រកបដោយអនុស័យនោះ ។ ជាអ្នកមិនមានសីលព្វត្តបរាមាសៈគ្របសង្កត់ចិត្ត មិន​មានសីលព្វត្តបរាមាសៈរួបរឹតចិត្ត ទាំងដឹងច្បាស់ នូវព្រះនិព្វានជាគ្រឿងរលាស់ចេញនូវ​សីលព្វត្តបរាមាសៈ ដែលកើតឡើង តាមសេចក្តីពិតបាន អរិយសាវ័កនោះ តែងលះបង់នូវ​សីលព្វត្តបរាមាសៈ ដែលប្រកបដោយអនុស័យនោះ ។ ជាអ្នកមិនមានកាមរាគគ្របសង្កត់​ចិត្ត មិនមានកាមរាគរួបរឹតចិត្ត ទាំងដឹងច្បាស់នូវព្រះនិព្វានជាគ្រឿងរលាស់ចេញ នូវកាមរាគដែលកើតឡើង តាមសេចក្តីពិតបាន អរិយសាវ័កិនោះ តែងលះបង់ នូវកាមរាគដែលប្រកបដោយអនុស័យនោះ ។ ជាអ្នកមិនមានព្យាបាទគ្របសង្កត់ចិត្ត មិនមានព្យាបាទរួបរឹតចិត្តទាំងបានដឹងច្បាស់ នូវព្រះនិព្វានជាគ្រឿងរលាស់ចេញនូវព្យាបាទ​ដែលកើតឡើង តាមសេចក្តីពិតបាន អរិយសាវ័កនោះ តែងលះបង់ នូវព្យាបាទដែលប្រកប​ដោយអនុស័យនោះ ។</p>
        <p><a class='ref km' id='km156' href='#km156'>១៥៦</a>ម្នាលអានន្ទ មគ្គណា បដិបទាណា ប្រព្រឹត្តទៅដើម្បីលះបង់នូវ​ឱរម្ភាគិយសំយោជនៈទាំង ៥ បុគ្គលមិនបាច់អាស្រ័យ នូវមគ្គនោះ នូវបដិបទានោះទេ ក៏គង់​ដឹង គង់ឃើញ ឬគង់លះបង់ នូវឱរម្ភាគិយសំយោជនៈទាំង ៥​បាន ពាក្យដូច្នេះ មិនសមហេតុទេ ។ ម្នាលអានន្ទ ដូចដើមឈើធំមានខ្លឹម កំពុងឋិតនៅ បុគ្គលមិនបានច្រាស​យកសំបកចេញ មិនបានចាំងយកស្រាសចេញ ក៏គង់តែកាប់យកខ្លឹមបាន ពាក្យដូច្នេះនេះ មិនសមហេតុឡើយ មានឧបមាយ៉ាងណាមិញ ម្នាលអានន្ទ មគ្គណា បដិបទាណា ដែល​ប្រព្រឹត្តទៅដើម្បីលះបង់ នូវឱរម្ភាគិយសំយោជនៈ ទាំង ៥ បុគ្គលមិនបាច់អាស្រ័យនូវមគ្គ​នោះ នូវបដិបទានោះទេ ក៏គង់ដឹង គង់ឃើញ ឬគង់លះបង់ នូវឱរម្ភាគិយសំយោជនៈ ទាំង ៥ បាន ពាក្យដូច្នេះនេះ មិនសមហេតុឡើយ មានឧបមេយ្យយ៉ាងនោះដែរ ។ ម្នាលអានន្ទ លុះតែ​មគ្គណា បដិបទាណា ដែលប្រព្រឹត្តទៅដើម្បីលះបង់នូវឱរម្ភាគិយសំយោជ​នៈ ទាំង ៥ បុគ្គល​ក៏បានអាស្រ័យ នូវមគ្គនោះ នូវបដិបទានោះ នឹងដឹង នឹងឃើញ ឬនឹងលះបង់ នូវឱរម្ភាគិយ​សំយោជនៈទាំង ៥ បាន​ ពាក្យដូច្នេះនេះ ទើបសមហេតុមែន ។ ម្នាលអានន្ទ ដូចដើមឈើមានខ្លឹម កំពុងឋិតនៅ ហើយគេបានច្រាសសំបកចេញ ចាំងស្រាយចេញ ទើប​គេកាប់យកខ្លឹមបាន ពាក្យដូច្នេះនេះ ទើបសមហេតុ មានឧបមាយ៉ាងណាមិញ ម្នាលអានន្ទ មគ្គណា បដិបទាណា ដែលប្រព្រឹត្តទៅដើម្បីលះបង់នូវឱរម្ភាគិយសំយោជនៈទាំង ៥ បុគ្គល​ក៏បានអាស្រ័យ នូវមគ្គនោះ នូវបដិបទានោះ នឹងដឹង នឹងឃើញ ឬនឹងលះបង់នូវឱរម្ភាគិយ​សំ​យោជនៈទាំង ៥ បាន ពាក្យដូច្នេះនេះ ទើសមហេតុ ក៏មានពេញព្រៀបស្មើនឹងច្រាំង ល្មមក្អែក​ទំលើមាត់ច្រាំងឱនផឹកបាន កាលនោះ មានបុរសមានកម្លាំងខ្សោយដើរមកដោយគិតថា អាត្មាអញ នឹងឆ្លងកាត់ខ្សែទឹកទន្លេគង្គានេះ ដោយដៃ ហើយនឹងបានដល់ទៅត្រើយនាយ​ដោយសួស្តី ដូច្នេះ បុរសនោះ មិនអាចនឹងឆ្លងកាត់ខ្សែទឹកត្រង់ទទឹងទន្លេគង្គាដោយដៃ ទៅ​ដល់ត្រើយខាងនាយ ដោយសួស្តីបានឡើយ មានឧបមាយ៉ាងណាមិញ ម្នាលអានន្ទ កាល​តថាគតសម្តែងធម៌ដើម្បីរំលត់នូវសក្កាយៈដល់បុគ្គលណាមួយ ចិត្តរបស់បុគ្គលនោះ មិនស្ទុះទៅ មិនជ្រះថ្លា មិនឋិតនៅស៊ប់ មិនជឿជាក់ ក៏មានឧបមេយ្យយ៉ាងនោះដែរ ។ បណ្ឌិត ត្រូវឃើញពួកជនទាំងនោះ ដូចបុរសដែលមានកម្លាំងខ្សោយនោះឯង ។ ម្នាលអានន្ទ ទន្លេ គង្គាមនទឹកពេញព្រៀបស្មើមានត់ច្រាំងល្មមក្អែកទំលើមាត់ច្រាំងឱនផឹកទឹកបាន កាលនោះ បុរសមានកម្លាំង ដើរមកដោយគិតថា អាត្មាអញ នឹងឆ្លងកាត់ខ្សែទឹកត្រង់ទទឹង​ទន្លេគង្គានេះដោយដៃ ហើយនឹងបានដល់ត្រើយខាងនាយដោយសួស្តី ដូច្នេះ បុរសនោះ អាច​នឹងឆ្លងកាត់ខ្សែទឹកត្រង់ទទឹងទន្លេគង្គា ដោយដៃ ក៏ដល់ទៅត្រើយខាងនាយដោយសួស្តីបាន មានឧបមាយ៉ាងណាមិញ ម្នាលអានន្ទ កាលតថាគតសម្តែងធម៌ ដើម្បីរំលត់នូវសក្កាយៈ​ដល់បុគ្គលណាមួយ ចិត្ត (របស់បុគ្គលនោះ) ក៏ស្ទុះទៅ ជ្រះថ្លា មិននៅស៊ប់ ជឿជាក់ ក៏មាន ឧបមេយ្យយ៉ាងនោះដែរ ។ បណ្ឌិត ត្រូវឃើញពួកជនាំងនោះ ដូចបុរសដែលមានកម្លាំងនោះ​ឯង ។</p>
        <p><a class='ref km' id='km157' href='#km157'>១៥៧</a>ម្នាលអានន្ទ ចុះមគ្គដូចម្តេច បដិបទាដូចម្តេច ដែលប្រព្រឹត្តទៅដើម្បីលះបង់នូវ ឱរម្ភាគិយសំយោជនៈទាំង ៥ បាន ។ ម្នាលអានន្ទ ភិក្ខុក្នុងសាសនានេះ ជាអ្នកមានឧបធិ-វិវេក ព្រោះលះបង់នូវពួកអកុសលធម៌ ព្រោះរម្ងាប់នូវការប្រព្រឹត្តអាក្រក់ដោយកាយ ដោយសព្វងន្លើ ហើយស្ងប់ស្ងាត់ចាកកាមទាំងឡាយ ស្ងប់ស្ងាត់ចាកអកុសលធម៌ទាំង​ឡាយ បានចូលកាន់បឋមជ្ឈាន ប្រកបដោយវិតក្កៈ និងវិចារៈ មានបីតិនិងសុខ ដែល​កើតអំពីវិវេក ក៏សម្រេចសម្រាន្តទៅដោយឥរិយាបថទាំង ៤ ។ ភិក្ខុនោះ រមែងពិចារណាឃើញច្បាស់នូវពួកធម៌ គឺ រូប វេទនា សញ្ញា សង្ខារ វិញ្ញាណ ក្នុងខណៈដែល​ចូលសមាបត្តិនោះ ថា ជារបស់មិនទៀង ជាទុក្ខ ជារោគ ជាបូស ជាព្រួញ ជាសេចក្តីមិន​សប្បាយ ជាអាពាធ ជារបស់ដទៃ ជារបស់វិនាស ជារបស់សាបសូន្យ ជារបស់មិនស្តាប់​បង្គាប់ចិត្ត ។ ភិក្ខុនោះ រមែងដោះចិត្តចាកធម៌ទាំងនោះ លុះភិក្ខុនោះ បានដោះចិត្តចាកធម៌​ទាំងនោះហើយ ក៏បង្អោនចិត្តទៅក្នុងអមតធាតុថា ការរម្ងាប់នូវសង្ខារទាំងពួង ការលះបង់នូវ​ឧបក្កិលេសទាំងពួង ការអស់ទៅនៃតណ្ហា សេចក្តីនឿយណាយ សេចក្តីរលត់តណ្ហា គឺ ព្រះនិព្វានណា ព្រះនិព្វាននុ៎ះ ជាសេចក្តីល្អិត ប្រះនិព្វាននុ៎ះ ជារបស់ប្រសើរ ។ ភិក្ខុនោះ បានឋិតនៅក្នុងវិបស្សនា ដែលមានព្រះត្រៃលក្សណ៍ ជាអារម្មណ៍នោះហើយ រមែងដល់នូវ​ការអស់ទៅនៃអាសវៈទាំងឡាយ បើមិនបានដល់នូវការអស់ទៅនៃអាសវៈទេ ក៏គង់បានទៅ​កើតជាឱបបាតិកៈកំណើត ព្រោះសេចក្តីត្រេកអរចំពោះសមថធម៌និងបិបស្សនាធម៌នោះ ព្រោះសេចក្តីរីករាយចំពោះធម៌នោះ ព្រោះការអស់ទៅនៃឱរម្ភាគិយសំយោជនៈទាំង ៥ ហើយនឹងបរិនិព្វានក្នុងទីនោះ មិនត្រឡប់អំពីលោកនោះមកវិញឡើយ ។ ម្នាលអានន្ទ មគ្គនេះ​ឯង បដិបទានេះឯង ដែលប្រព្រឹត្តទៅដើម្បីលះបង់នូវឱរម្ភាគិយសំយោជនៈទាំង ៥ ។ ម្នាលអានន្ទ មួយទៀត ភិក្ខុ ព្រោះរម្ងាប់នូវិតក្កៈនិងវិចារៈ ។ បេ ។ ចូលកាន់ទុតិយជ្ឈាន ក៏​សម្រេចសម្រាន្តនៅ ដោយឥរិយាបថទាំង ៤ ។ បេ ។ ចូលកាន់តតិយជ្ឈាន ។ បេ ។ ចូល កាន់ចតុត្ថជ្ឈាន ក៏សម្តេចសម្រាន្តនៅ ដោយឥរិយាបថទាំង ៤ ។ ភិក្ខុនោះ រមែងពិចារណា ឃើញច្បាស់ នូវពួកធម៌ គឺ រូប វេទនា សញ្ញា សង្ខារ វិញ្ញាណ ក្នុងខណៈដែលចូលសមាបត្តិ ។ បេ ។ ដើម្បីលះបង់នូវសំយោជនៈទាំងឡាយ ។</p>
        <p><a class='ref km' id='km158' href='#km158'>១៥៨</a>ម្នាលអានន្ទ មួយទៀត ភិក្ខុ ព្រោះកន្លងបង់នូវរូបសញ្ញា ព្រោះរំលត់នូវបដិឃ-​សញ្ញា ព្រោះមិនយកចិត្តទុកដាក់នូវនានត្តសញ្ញា ដោយប្រការទាំងពួង ក៏ចូលកាន់អាកាសា​នញ្ចាយតនៈ ដោយបរិកម្មថា អាកាសមិនមានទីបំផុត ដូច្នេះ ។ ភិក្ខុនោះ រមែងបិចារណា​ឃើញច្បាស់នូវពួកធម៌ គឺ រូប វេទនា សញ្ញា សង្ខារ វិញ្ញាណ ក្នុងខណៈដែលចូលកាន់​សមាបត្តិនោះ ថា ជារបស់មិនទៀង ជាទុក្ខ ជារោគ ជាបូស ជាព្រួញ ជាសេចក្តីមិនសប្បាយ​ ជាអាពាធ ជារបស់ដទៃ ជារបស់វិនាស ជារបស់សាបសូន្យ ជារបស់មិនស្តាប់បង្គាប់ចិត្ត​ឡើយ ។ ភិក្ខុនោះ រមែងដោះចិត្តចាកធម៌ទាំងនោះបាន លុះភិក្ខុនោះ បានដោះចិត្តចាកធម៌​ទាំងនោះហើយ ក៏បង្អោនចិត្តទៅក្នុងអមតធាតុថា ការរម្ងាប់បង់នូវសង្ខារទាំងពួង ការលះ​បង់នូវឧបក្កិលេសទាំងពួង ការអស់ទៅនៃតណ្ហា សេចក្តីនឿយណាយ សេចក្តីរលត់នៃ​តណ្ហា គឺព្រះនិព្វានណា ព្រះនិព្វាននុ៎ះ ជារបស់ល្អិត ព្រះនិព្វាននុ៎ះ ជារបស់ប្រសើរល្អ ។ ភិក្ខុ​នោះ បានឋិតនៅ ក្នុងវិបស្សនា ដែលមានព្រះត្រៃលក្ខណ៍ជាអារម្មណ៍នោះហើយ រមែងដល់​នូវការអស់ទៅ នៃអាសវៈទាំងឡាយ បើបែរជាមិនបានដល់នូវការអស់ទៅនៃអាសវៈទេ ក៏​គង់បានទៅកើតជាឱបាតិកៈកំណើត ព្រោះសេចក្តីត្រេកអរចំពោះធម៌នោះ ព្រោះសេចក្តីរីក​រាយចំពោះធម៌នោះ ព្រោះអស់ទៅ នៃឱរម្ភាគិយសំយោជនៈទាំង ៥ ហើយនិងបរិនិព្វានក្នុង​ទីនោះ មិនត្រឡប់អំពីលោកនោះមកវិញឡើយ ម្នាលអានន្ទ មគ្គនេះឯង បដិបទានេះឯង ដែលប្រព្រឹត្តទៅដើម្បីលះបង់នូវឱរម្ភាគិយសំយោជនៈទាំង ៥ ។ ម្នាលអានន្ទ មួយទៀត ភិក្ខុ លុះកន្លងបង់នូវអាកាសានញ្ចាយតនៈ ដោយសព្វអន្លើហើយ ក៏ចូលកាន់វិញ្ញាណញ្ចាយតនៈ ដោយបរិកម្មថា វិញ្ញាណមិនមានទីបំផុត ។ ភិក្ខុនោះ បិចារណានូវពួកធម៌ គឺ វេទនា ។ បេ ។ ដើម្បីលះបង់នូវសំយោជនៈទាំងឡាយ ។ ម្នាលអានន្ទ មួយទៀត ភិក្ខុ លុះកន្លងបង់ នូវវិញ្ញាណញ្ចាយតនៈ ដោយសព្វអន្លើហើយ ទើបចូលកាន់អាកិញ្ចញ្ញាយតនៈ ដោយបរិកម្ម ថា អ្វីបន្តិចបន្តួច មិនមាន ។ ភិក្ខុនោះ រមែងពិចារណាឃើញច្បាស់នូវពួកធម៌ គឺ វេទនា សញ្ញា សង្ខារ វិញ្ញាណ ក្នុងខណៈដែលចូលសមាបត្តិនោះ ថា ជារបស់មិនទៀង ជាទុក្ខ ជារោគ ជាបូស ជាព្រួញ ជាសេចក្តីមិនសប្បាយ ជាអាពាធ ជារបស់ដទៃ ជារបស់វិនាស​ ជារបស់សាបសូន្យ ជារបស់មិនស្តាប់បង្គាប់ចិត្ត ។ ភិក្ខុនោះ រមែងដោះចិត្តចាកធម៌ទាំងនោះ​បាន លុះភិក្ខុនោះ បានដោះចិត្តចាកធម៌ទាំងនោះហើយ រមែងបង្អោនចិត្តទៅក្នុងអមតធាតុ ថា ការរម្ងាប់បង់នូវសង្ខារទាំងពួង ការលះបង់នូវឧបធិកិ្កលេសទាំងពួង ការអស់ទៅនៃ​តណ្ហា សេចក្តីនឿយណាយ សេចក្តីរលត់តណ្ហាគឺព្រះនិព្វាន ណា ព្រះនិព្វាននុ៎ះ ជារបស់​ល្អិត ព្រះនិព្វាននុ៎ះ ជារបស់ប្រសើរល្អ ។ ភិក្ខុនោះ បានឋិតនៅក្នុងវិបស្សនាដែលមានព្រះត្រៃ​លក្សណ៍ជាអារម្មណ៍ រមែងដល់នូវការអស់ទៅនៃអាសវៈទាំងឡាយ បើបែរជាមិនបានដល់ នូវការអស់ទៅនៃអាសវៈទាំងនោះទេ ក៏គង់បានទៅកើតជាឱបបាតិកៈកំណើត ព្រោះសេចក្តី​ត្រេកអរក្នុងធម៌នោះ ព្រោះសេចក្តីរីករាយក្នុងធម៌នោះ ព្រោះការអស់ទៅនៃឱរម្ភាគិយសំ​-​យោជនៈទាំង ៥ ហើយនឹងបរិព្វានក្នុងទីនោះ មិនត្រឡប់អំពីលោកនោះមកវិញឡើយ ។ ម្នាលអានន្ទ មគ្គនេះឯង បដិបទានេះឯងហើយ ដែលប្រព្រឹត្តទៅដើម្បីលះបង់ឱរម្ភាគិយសំ-យោជនៈទាំង ៥ ។</p>
        <p><a class='ref km' id='km159' href='#km159'>១៥៩</a>ព្រះអានន្ទក្រាបបង្គំទូលថា បពិត្រព្រះអង្គដ៏ចម្រើន បើមគ្គនុ៎ះ បដិបទានុ៎ះ ប្រព្រឹត្ត​ទៅដើម្បីលះបង់ នូវឱរម្ភាគិយសំយោជនៈទាំង ៥ បាន កាលបើដូច្នេះ ចុះហេតុដូចម្តេច បាន​ជាក្នុងសាសនានេះមានពួកភិក្ខុខ្លះ ជាចេតោវិមុត្តិ ពួកភិក្ខុខ្លះ ជាបញ្ញាវិមុត្តិ ។ ព្រះអង្គត្រាស់​ថា ម្នាលអានន្ទ ក្នុងសាសនានេះឯង តថាគតពោលថា ពួកភិក្ខុទាំងនោះ មានឥន្រ្ទិយផ្សេង ៗ គ្នា ។ លុះព្រះមានព្រះភាគ ទ្រង់ត្រាស់ព្រះសូត្រនេះចប់ហើយ ព្រះអានន្ទមានអាយុ ក៏រីករាយ ត្រេកអរ នឹងភាសិត របស់ព្រះមានព្រះភាគ ។</p>
        <p>ចប់ មហាមលុង្ក្យោវាទសូត្រ ជាគម្រប់ ៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>