<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn29' lang='km'>
        <header>
            <ul>
            </ul>
            <h1>បាសាទិកសូត្រ ទី ៦</h1>
        </header>
        <p><a class='ref km' id='km94' href='#km94'>៩៤</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ គង់នៅក្នុងប្រាសាទ នាអម្ពវ័នរបស់ពួកសក្យៈ ដែលមានឈ្មោះថា វេធញ្ញៈ (អ្នកហាត់បាញ់ធ្នូ) ក្នុងសក្កជនបទទាំងឡាយ ។ សម័យនោះឯង និគណ្ឋ-នាដបុត្រ ទើបតែធ្វើមរណកាលហើយថ្មី ៗ ក្នុងនគរបាវា ។ ព្រោះតែ និគណ្ឋនាដបុត្រនោះ ធ្វើមរណកាលទៅ ពួកនិគ្រន្ថកើតបែកគ្នាទៅជាពីរ ពួក កើតសេចក្តីប្រកួតប្រកាន់ កើតឈ្លោះប្រកែក ចាក់ដោតគ្នីគ្នា ដោយ លំពែងមាត់ថា អ្នកមិនចេះធម្មវិន័យនេះទេ ខ្ញុំទើបចេះធម្មវិន័យនេះ អ្នកនឹង ចេះ ធម្មវិន័យនេះ ដូចម្តេចបាន អ្នកជាអ្នកប្រតិបត្តិខុសហើយ ខ្ញុំទើប ប្រតិបត្តិត្រូវ ពាក្យរបស់ខ្ញុំប្រកបដោយប្រយោជន៍ ពាក្យរបស់អ្នកមិនប្រកប ដោយប្រយោជន៍ទេ ពាក្យដែលគេត្រូវនិយាយមុន អ្នកនិយាយក្រោយ ពាក្យដែលគេត្រូវនិយាយក្រោយ អ្នកនិយាយ​មុន អ្នកបានសន្សំច្រើនតែវត្ត ដែលខុស ៗ ខ្ញុំលើកសេចក្តីខុសដាក់លើអ្នក អ្នកត្រូវខ្ញុំផ្ទញ់ផ្ទាល់ហើយ ដើម្បីឲ្យផុតអំពីវាទៈរបស់សាស្តាដទៃ បើអ្នកអង់អាច ចូរដោះខ្លួនឲ្យរួចចុះ ។ ហាក់ដូចជាសេចក្តីស្លាប់តែម្យ៉ាង ប្រព្រឹត្តទៅតាមពួកនិគ្រន្ថ ជាសិស្សរបស់ នាដបុត្រ ។ ពួកគ្រហស្ថណា មានសម្លៀកបំពាក់ ដែលជាសាវ័ករបស់​និគណ្ឋនាដបុត្រ ពួកគ្រហស្ថទាំងនោះ ជាអ្នកមានសេចក្តីធុញទ្រាន់ ប្រាស ចាកសេចក្តីស្រឡាញ់ លែងគោរពក្នុងពួកនិគ្រន្ថ ដែលជាសិស្សរបស់ នាដបុត្រ ព្រោះតែ​និគណ្ឋនាដបុត្រ សម្តែងនូវធម្មវិន័យមិនល្អ ប្រកាសទុក មិនល្អ មិនមែនជានិយ្យានិកធម៌ មិនមែនប្រព្រឹត្តទៅដើម្បីស្ងប់រម្ងាប់ ជា ធម្មវិន័យដែលបុគ្គលមិនបានត្រាស់ដឹងខ្លួនឯង ដោយប្រពៃ ប្រកាសទុក ហើយ ទាំងមានស្តូប គឺទីពំនាក់ បែកធ្លាយហើយ មិនមានទីពឹងឡើយ ។</p>
        <p><a class='ref km' id='km95' href='#km95'>៩៥</a>លំដាប់នោះ សមណុទ្ទេស ឈ្មោះចុន្ទ នៅចាំវស្សាក្នុងក្រុង បាវា បានចូលទៅរកព្រះអានន្ទមានអាយុ គង់នៅនាសាមគ្រាម លុះចូល ទៅដល់ហើយ ថ្វាយបង្គំ ព្រះអានន្ទមានអាយុ ហើយអង្គុយក្នុងទីសមគួរ ។ លុះចុន្ទសមណុទ្ទេសអង្គុយក្នុង ទីសមគួរហើយ ក៏និយាយនឹងព្រះអានន្ទ មានអាយុ យ៉ាងនេះថា បពិត្រលោកដ៏ចម្រើន និគណ្ឋនាដបុត្រ ទើបនឹង ធ្វើមរណកាលហើយថ្មី ៗ ក្នុងក្រុងបាវា ព្រោះកាលកិរិយានៃនិគណ្ឋនាដ-បុត្រនោះ ពួកនិគ្រន្ថបែកគ្នាទៅជាពីរពួក ។ បេ ។ មានស្តូបគឺទីពំនាក់ បែក ធ្លាយហើយ មិនមានទីពឹងឡើយ ។ កាលបើចុន្ទសមណុទ្ទេស និយាយយ៉ាង នេះហើយ ព្រះអានន្ទមានអាយុ ក៏និយាយនឹងចុន្ទសមណុទ្ទេស យ៉ាងនេះ ថា នែចុន្ទមានអាយុ ពាក្យមានមូលហេតុនេះ គួរក្រាបបង្គំទូលដល់ ព្រះមានព្រះភាគ នែចុន្ទមានអាយុ មកយើងនឹងទៅគាល់ព្រះមានព្រះភាគ លុះចូលទៅដល់ហើយ យើងត្រូវក្រាបបង្គំទូល​សេចក្តីនុ៎ះ ចំពោះព្រះមាន ព្រះភាគ ។ ចុន្ទសមណុទ្ទេស ក៏ទទួលស្តាប់ព្រះអានន្ទមានអាយុ​ថា បពិត្រ លោកដ៏ចម្រើន យ៉ាងនោះមែនហើយ ។ លំដាប់នោះ ព្រះអានន្ទមានអាយុ និងចុន្ទសមណុទ្ទេស ចូលទៅគាល់ព្រះមានព្រះភាគ លុះចូលទៅដល់ ហើយ ក៏ថ្វាយបង្គំព្រះមានព្រះភាគ ហើយអង្គុយក្នុងទីដ៏សមគួរ ។ លុះ ព្រះអានន្ទមានអាយុ អង្គុយក្នុង​ទីដ៏សមគួរហើយ បានក្រាបបង្គំទូលនូវ ព្រះមានព្រះភាគយ៉ាងនេះថា បពិត្រព្រះអង្គដ៏ចម្រើន ចុន្ទសមណុទ្ទេស នេះ និយាយយ៉ាងនេះថា បពិត្រលោកដ៏ចម្រើន និគណ្ឋនាដបុត្រ ទើបនឹង ធ្វើមរណកាលហើយថ្មី ៗ ក្នុងក្រុងបាវា ព្រោះកាលកិរិយា នៃនិគណ្ឋនាដ-បុត្រនោះ ពួកនិគ្រន្ថបែកគ្នា ។ បេ ។ មានស្តូបគឺទីពំនាក់ បែកធ្លាយហើយ មិនមានទីពឹងឡើយ ។</p>
        <p><a class='ref km' id='km96' href='#km96'>៩៦</a>ព្រះមានព្រះភាគ ទ្រង់ត្រាស់ថា ម្នាលចុន្ទ ការណ៍នុ៎ះរមែងមាន យ៉ាងហ្នឹងឯង ព្រោះតែបុគ្គលពោលនូវធម្មវិន័យមិនល្អ ប្រកាសទុកមិនល្អ មិនមែនជានិយ្យានិកធម៌ មិនមែនប្រព្រឹត្តទៅ ដើម្បីស្ងប់រម្ងាប់ ជាធម្មវិន័យ ដែលបុគ្គល មិនបានត្រាស់ដឹងខ្លួនឯង ដោយប្រពៃ ប្រកាសទុកហើយ ។ ម្នាលចុន្ទ បើសាស្តាក្នុងលោកនេះ មិនមែនជាអ្នក ត្រាស់ដឹងខ្លួនឯង ដោយ ប្រពៃ ទាំងធម៌សោត ក៏សាស្តានោះសម្តែងមិនល្អ ប្រកាសទុក មិនល្អ មិន មែនជានិយ្យានិកធម៌ មិនមែនប្រព្រឹត្តទៅ ដើម្បីស្ងប់រម្ងាប់ ជាធម្មវិន័យដែល បុគ្គល មិនបានត្រាស់ដឹងខ្លួនឯង ដោយប្រពៃ ប្រកាសទុកហើយ តែសាវ័ក មិនមែនជា អ្នកប្រតិបត្តិធម៌ សមគួរតាមធម៌ មិនមែនជាអ្នកប្រតិបត្តិ កោត ក្រែង មិនមែនជាអ្នក ប្រព្រឹត្តសមគួរតាមធម៌ ក្នុងធម៌នោះ រមែងប្រព្រឹត្ត គេចចេញ ចាកធម៌នោះ ថែមទៀត សាវ័កនោះ គួរគេសរសើរយ៉ាងនេះថា ម្នាលអាវុសោ ជាលាភរបស់អ្នកនោះហើយ អ្នកនោះឈ្មោះថា បានល្អហើយ ព្រោះសាស្តារបស់អ្នក មិនមែនជាអ្នកត្រាស់ដឹងខ្លួនឯង ដោយប្រពៃទេ ទាំងធម៌សោត ក៏សាស្តានោះ បានសម្តែងមិនល្អ ប្រកាសទុកមិនល្អ មិន មែនជានិយ្យានិកធម៌ មិនប្រព្រឹត្តទៅ ដើម្បីស្ងប់រម្ងាប់ ជាធម៌ដែលបុគ្គល មិនបាន ត្រាស់ដឹងខ្លួនឯង ដោយប្រពៃ ប្រកាសទុកហើយ ទាំងអ្នកសោត ក៏មិនមែនជាអ្នក ប្រតិបត្តិនូវធម៌សមគួរតាមធម៌ មិនប្រតិបត្តិកោតក្រែង មិនប្រព្រឹត្តសមគួរតាមធម៌ ក្នុងធម៌នោះ គឺប្រព្រឹត្តគេចចេញ ចាកធម៌នោះ ។ ម្នាលចុន្ទ សូម្បីសាស្តា ក៏គួរឲ្យ អ្នកផងតិះដៀល ក្នុងហេតុនោះ ទាំងធម៌ ក៏គួរឲ្យអ្នកផងតិះដៀល ក្នុងហេតុនោះ ដោយ ប្រការដូច្នេះឯង តែឯសាវ័ក គួរគេសរសើរ ក្នុងហេតុនោះយ៉ាងនេះ ។ ម្នាលចុន្ទ អ្នកណាមួយនិយាយនឹង សាវ័ក មានសភាពដូច្នោះយ៉ាងនេះថា អ្នកមានអាយុចូលមក ចូរប្រតិបត្តិ ធម៌ ដែលសស្តារបស់អ្នក បានសម្តែងទុកហើយ បានបញ្ញត្តទុកហើយ​យ៉ាង នោះចុះ ។ បុគ្គលណាបបួលក្តី បបួលនូវបុគ្គលណាក្តី បុគ្គលណាដែលគេ បបួលហើយ ប្រតិបត្តិតាមដូច្នោះក្តី ពួកបុគ្គលទាំងអស់នោះ រមែងបាននូវ បាបដ៏ច្រើន ។ ដំណើរនោះតើព្រោះហេតុអ្វី ។ ម្នាលចុន្ទ ព្រោះដំណើរនុ៎ះ រមែងមានយ៉ាងនេះ ក្នុងធម្មវិន័យដែល សាស្តាសម្តែងមិនល្អហើយ ប្រកាស ទុកមិនល្អហើយ មិនមែនជានិយ្យានិកធម៌ មិនមែនប្រព្រឹត្តទៅ ដើម្បីស្ងប់ រម្ងាប់ ជាធម៌ដែលបុគ្គលមិនបាន ត្រាស់ដឹងខ្លួនឯង ដោយប្រពៃ ប្រកាសទុក ហើយ ។</p>
        <p><a class='ref km' id='km97' href='#km97'>៩៧</a>ម្នាលចុន្ទ មួយទៀត សាស្តាក្នុងលោកនេះ មិនមែនជាសម្មា-សម្ពុទ្ធ ទាំងធម៌ ក៏សាស្តានោះ សម្តែងហើយមិនល្អ បានប្រកាសទុកហើយ មិនល្អ មិនមែនជានិយ្យានិកធម៌ មិនមែនប្រព្រឹត្តទៅ ដើម្បីស្ងប់រម្ងាប់ ជាធម៌ ដែលបុគ្គលមិនបានត្រាស់ដឹងខ្លួនឯង ប្រកាសទុកហើយ តែឯសាវ័កជាអ្នក ប្រតិបត្តិធម៌ តាមធម៌ ប្រតិបត្តិកោតក្រែង ប្រព្រឹត្តតាមធម៌ ក្នុងធម៌នោះ សមាទានប្រព្រឹត្តធម៌នោះ សាវ័កនោះ គួរគេនិយាយឲ្យយ៉ាង នេះថា ម្នាល អាវុសោ មិនមែនជាលាភរបស់អ្នកនោះទេ អ្នកនោះឈ្មោះថា បានអាក្រក់ ហើយ ព្រោះតែសាស្តារបស់អ្នក មិនមែនជាអ្នកត្រាស់ដឹងឯងដោយប្រពៃទេ ទាំងធម៌សោត ក៏សាស្តានោះបានសម្តែងហើយមិនល្អ បានប្រកាសទុកមិន ល្អ មិនមែនជា និយ្យានិកធម៌ មិនមែនប្រព្រឹត្តទៅ ដើម្បីស្ងប់រម្ងាប់ ជាធម៌ ដែលបុគ្គលមិនបានត្រាស់ដឹងខ្លួនឯង ប្រកាសទុកឡើយ ឯអ្នកក៏ជាអ្នក ប្រតិបត្តិធម៌ តាមធម៌ ប្រតិបត្តិកោតក្រែង ប្រព្រឹត្តតាមធម៌ ក្នុងធម៌នោះ សមាទានប្រព្រឹត្តតាមធម៌នោះ ។ ម្នាលចុន្ទ ព្រោះហេតុនេះ បានជាសាស្តា ក៏គួរគេតិះដៀលក្នុងហេតុនោះ ធម៌ក៏គួរគេតិះដៀលក្នុងហេតុនោះ សាវ័កក៏ គួរតិះដៀល ក្នុងហេតុនោះ យ៉ាងនេះ ។ ម្នាលចុន្ទ បើអ្នកណាមួយនិយាយ នឹងសាវ័កមានសភាពដូច្នោះ យ៉ាងនេះថា លោកមានអាយុ ជាអ្នកប្រតិបត្តិ ត្រូវហេតុហើយ មុខជានឹងសម្រេចហេតុមិនខាន ។ បុគ្គលណាសរសើរក្តី សរសើរនូវ បុគ្គលណាក្តី អ្នកដែលគេសរសើរ ហើយប្រារព្ធព្យាយាមឲ្យ លើសជាងប្រមាណក្តី ពួកអ្នកទាំងអស់នោះ តែងបាននូវបាបដ៏ចម្រើន ។ ដំណើរនុ៎ះ តើព្រោះហេតុអ្វី ។ ម្នាលចុន្ទ ព្រោះដំណើរនុ៎ះ រមែងមានយ៉ាង នេះ ក្នុងធម្មវិន័យ ដែលសាស្តាសម្តែងហើយមិនល្អ ប្រកាសទុកមិនល្អ មិន មែនជានិយ្យានិកធម៌ មិនមែនប្រព្រឹត្តទៅ ដើម្បីស្ងប់រម្ងាប់ ជាធម៌ដែល បុគ្គល មិនបានត្រាស់ដឹងខ្លួនឯង ប្រកាសទុកហើយ ។</p>
        <p><a class='ref km' id='km98' href='#km98'>៩៨</a>ម្នាលចុន្ទ មួយទៀត សាស្តាក្នុងលោកនេះ ជាអ្នកត្រាស់ដឹងឯង ដោយប្រពៃផង ទាំងធម៌សោត សាស្តានោះក៏សម្តែងទុកល្អហើយ ប្រកាស ទុកល្អហើយជា និយ្យានិកធម៌ ជាធម៌ប្រព្រឹត្តទៅ ដើម្បីសេចក្តីស្ងប់រម្ងាប់ ជាធម៌ដែលព្រះសម្មាសម្ពុទ្ធ ប្រកាសទុកហើយ តែសាវ័កមិនមែនជាអ្នក ប្រតិបត្តិធម៌សមគួរតាមធម៌ មិនប្រតិបត្តិ ដោយកោតក្រែង មិនប្រព្រឹត្តសម គួរតាមធម៌ ក្នុងធម៌នោះ រមែងប្រព្រឹត្តគេចចេញចាក ធម៌នោះថែមទៀត សាវ័កនោះ គួរគេនិយាយឲ្យយ៉ាងនេះថា ម្នាលអាវុសោ មិនមែនជាលាភ របស់អ្នកនោះទេ អ្នកនោះឈ្មោះថា បានអាក្រក់ហើយ ព្រោះសាស្តារបស់ អ្នក ជាសម្មាសម្ពុទ្ធស្រាប់ ទាំងធម៌ សាស្តានោះ ក៏សម្តែងទុកល្អហើយ ប្រកាសទុកល្អហើយ ជានិយ្យានិកធម៌ ជាធម៌ប្រព្រឹត្តទៅ ដើម្បីសេចក្តីស្ងប់ រម្ងាប់ ជាធម៌ដែល​ព្រះសម្មាសម្ពុទ្ធ ទ្រង់ប្រកាសទុកហើយ ទាស់តែអ្នកមិន មែនជាអ្នកប្រតិបត្តិធម៌ សមគួរតាមធម៌ មិនប្រតិបត្តិកោតក្រែង មិនប្រព្រឹត្ត សមគួរតាមធម៌ ក្នុងធម៌នោះ ទៅជាប្រព្រឹត្តគេចចេញចាកធម៌នោះវិញ ។ ម្នាលចុន្ទ ព្រោះហេតុនេះ សាស្តាក៏គួរគេសរសើរ ក្នុងហេតុនោះ ធម៌ក៏គួរ គេសរសើរក្នុងហេតុនោះ ដោយប្រការដូច្នេះឯង ប៉ន្តែឯសាវ័ក គួរគេតិះ ដៀល ក្នុងហេតុនោះយ៉ាងនេះ ។ ម្នាលចុន្ទ បើអ្នកណាមួយនិយាយនឹង សាវ័ក មានសភាពដូច្នោះយ៉ាងនេះថា អ្នកមានអាយុចូរចូលមក ចូរប្រតិបត្តិ តាមធម៌ ដែលសាស្តារបស់អ្នក សម្តែងទុកហើយ បញ្ញត្តទុកហើយយ៉ាង នោះចុះ ។ បុគ្គលណាបបួល​ក្តី បបួលនូវបុគ្គលណាក្តី អ្នកដែលគេបបួល ហើយ ប្រតិបត្តិតាមយ៉ាងនោះក្តី ពួកអ្នកទាំងអស់នោះ រមែងបាននូវបុណ្យ ច្រើន ។ ដំណើរនោះ ព្រោះហេតុអ្វី ។ ម្នាលចុន្ទ ព្រោះដំណើរនុ៎ះ រមែងមាន យ៉ាងនេះ ក្នុងធម្មវិន័យ ដែលសាស្តាសម្តែងល្អហើយ បានប្រកាសទុកល្អ ហើយ ជានិយ្យានិកធម៌ ជាធម៌ប្រព្រឹត្តទៅ ដើម្បីសេចក្តីស្ងប់រម្ងាប់ ជាធម៌ ដែល ព្រះសម្មាសម្ពុទ្ធ ទ្រង់ត្រាស់ទុកហើយ ។</p>
        <p><a class='ref km' id='km99' href='#km99'>៩៩</a>ម្នាលចុន្ទ មួយទៀត សាស្តាក្នុងលោកនេះ ក៏ជាសម្មាសម្ពុទ្ធ ទាំងធម៌ សាស្តានោះក៏សម្តែងល្អហើយ ប្រកាសទុកល្អហើយ ជានិយ្យានិក-ធម៌ ជាធម៌ប្រព្រឹត្តទៅ ដើម្បីស្ងប់រម្ងាប់ ជាធម៌ដែលព្រះសម្មាសម្ពុទ្ធ ទ្រង់ ប្រកាសទុកហើយ ទាំងសាវ័កសោត ក៏ជាអ្នកប្រតិបត្តិធម៌ សមគួរតាមធម៌ ប្រតិបត្តិកោតក្រែង ប្រព្រឹត្តសមគួរ តាមធម៌ ក្នុងធម៌នោះ សមាទានប្រព្រឹត្ត តាមធម៌នោះ សាវ័កនោះ គួរគេនិយាយ យ៉ាងនេះថា ម្នាលអាវុសោ ជាលាភ ល្អរបស់អ្នកនោះហើយ អ្នកនោះឈ្មោះថា បានល្អហើយ ព្រោះសាស្តារបស់ អ្នក ជាអ្នកឆ្ងាយចាកកិលេស ត្រាស់ដឹងឯងដោយប្រពៃ ទាំងធម៌ សាស្តា នោះក៏បានសម្តែងល្អហើយ ប្រកាសទុកល្អហើយ ជានិយ្យានិកធម៌ ជាធម៌ ប្រព្រឹត្តទៅដើម្បីស្ងប់រម្ងាប់ ជាធម៌ដែលព្រះសម្មាសម្ពុទ្ធ ទ្រង់ប្រកាសហើយ អ្នកសោត ក៏ជាអ្នកប្រព្រឹត្តធម៌សមគួរតាមធម៌ ប្រតិបត្តិកោតក្រែង ប្រព្រឹត្ត សមគួរ តាមធម៌ ក្នុងធម៌នោះ សមាទានប្រព្រឹត្តតាមធម៌នោះ ។ ម្នាលចុន្ទ ព្រោះហេតុនេះ បានជាសាស្តាក៏គួរគេសរសើរ ក្នុងហេតុនោះ ធម៌ក៏គួរគេ សរសើរ ក្នុងហេតុនោះ សាវ័កក៏គួរគេសរសើរ ក្នុងហេតុនោះយ៉ាងនេះ ។ ម្នាលចុន្ទ បើអ្នកណាមួយ និយាយនឹងសាវ័ក មានសភាពដូច្នោះ យ៉ាងនេះ ថា លោកមានអាយុ ជាអ្នកប្រតិបត្តិត្រូវហេតុហើយ មុខជានឹងសម្រេចហេតុ មិនខាន ។ បុគ្គលណាសរសើរក្តី សរសើរនូវបុគ្គលណាក្តី អ្នកដែលគេ សរសើរហើយ ប្រារព្ធព្យាយាមយ៉ាងក្រៃលែង ជាប្រមាណក្តី ពួកអ្នកទាំង អស់នោះ រមែងបាននូវបុណ្យច្រើន ។ ដំណើរនោះ ព្រោះហេតុអ្វី ។ ម្នាលចុន្ទ ព្រោះដំណើរនុ៎ះ រមែងមានយ៉ាងនេះ ក្នុងធម្មវិន័យ ដែលសាស្តា សម្តែងល្អហើយ ប្រកាសទុកល្អហើយ ជានិយ្យានិកធម៌ ជាធម៌ប្រព្រឹត្តទៅ ដើម្បីសេចក្តីស្ងប់រម្ងាប់ ជាធម៌ដែលព្រះសម្មាសម្ពុទ្ធ ទ្រង់ប្រកាសទុកហើយ ។</p>
        <p><a class='ref km' id='km100' href='#km100'>១០០</a>ម្នាលចុន្ទ ព្រះសាស្តាជាអរហន្តសម្មាសម្ពុទ្ធ ក៏កើតឡើងហើយ ក្នុងលោកនេះ ទាំងធម៌សោត ព្រះសាស្តាក៏សម្តែងល្អហើយ ប្រកាសទុកល្អ ហើយ ជានិយ្យានិកធម៌ ជាធម៌ប្រព្រឹត្តទៅ ដើម្បីសេចក្តីស្ងប់រម្ងាប់ ជាធម៌ ដែលព្រះសម្មាសម្ពុទ្ធ ទ្រង់ប្រកាសទុកហើយ តែពួកសាវ័ករបស់ព្រះសាស្តា នោះ មិនទាន់យល់សេចក្តីច្បាស់ ក្នុងព្រះសទ្ធម្មឡើយ ទាំងព្រះសាស្តារបស់ សាវ័កទាំងនោះ ក៏ពុំទាន់បានធ្វើឲ្យច្បាស់នូវព្រហ្មចរិយធម៌ ឲ្យបរិបូណ៌ទាំង អស់ ពុំទាន់ធ្វើឲ្យងាយ ពុំទាន់ធ្វើដោយបទចងក្រងសព្វគ្រប់ ពុំទាន់ធ្វើឲ្យ ជាធម៌ល្មមដឹកនាំគ្នាបាន ដល់ពួកសាវ័កនោះ ដរាបតែពួកទេវតា និងមនុស្ស សម្តែងបាន ដោយប្រពៃនៅឡើយ ហើយព្រះសាស្តា របស់សាវ័កទាំងនោះ បាត់ខ្លួនទៅ ។ ម្នាលចុន្ទ ព្រះសាស្តាមានសភាព យ៉ាងនេះ ឈ្មោះថា ធ្វើ មរណកាល ឲ្យមានសេចក្តីក្តៅក្រហាយ ស្តាយក្រោយដល់ពួកសាវ័ក ។ ដំណើរនោះព្រោះហេតុអ្វី ។ ព្រោះ (ពួកសាវ័កនោះ មានសេចក្តីស្តាយ ក្រោយថា) ព្រះសាស្តាជាអរហន្តសម្មាសម្ពុទ្ធ បានកើតឡើងហើយក្នុងលោក ទាំងធម៌សោត ព្រះសាស្តានោះ ក៏សម្តែងល្អហើយ ប្រកាសទុកល្អហើយ ជា និយ្យានិកធម៌ ជាធម៌ប្រព្រឹត្តទៅ ដើម្បីសេចក្តីស្ងប់រម្ងាប់ ជាធម៌ដែល ព្រះសម្មាសម្ពុទ្ធ ទ្រង់ប្រកាសទុកហើយ ប៉ុន្តែ​ពួកយើងមិនទាន់យល់សេចក្តី ច្បាស់ក្នុងព្រះសទ្ធម្មឡើយ ទាំងព្រហ្មចរិយធម៌ ដ៏បរិបូណ៌គ្រប់គ្រាន់ ព្រះសាស្តា ក៏មិនទាន់បាន ធ្វើឲ្យជាក់ច្បាស់ មិនទាន់ធ្វើឲ្យងាយ មិនទាន់ បានធ្វើ ដោយបទចងក្រង សព្វគ្រប់ មិនទាន់បានធ្វើឲ្យជាធម៌ គួរដឹកនាំគ្នា បាន ដល់យើងទាំងឡាយ ដរាបតែពួកទេវតានិងមនុស្ស ក៏សម្តែងបាន ដោយប្រពៃនៅឡើយ ព្រះសាស្តា របស់ពួកយើង បាត់បង់ទៅ ។ ម្នាលចុន្ទ ព្រះសាស្តា មានសភាពយ៉ាងនេះឯង ឈ្មោះថា ធ្វើមរណកាល ឲ្យមាន សេចក្តីក្តៅក្រហាយ ស្តាយក្រោយដល់ពួកសាវ័ក ។</p>
        <p><a class='ref km' id='km101' href='#km101'>១០១</a>ម្នាលចុន្ទ មួយទៀត ព្រះសាស្តាជាអរហន្តសម្មាសម្ពុទ្ធ កើត ឡើងក្នុងលោកនេះ ទាំងធម៌ព្រះសាស្តានោះ ក៏សម្តែងល្អហើយ បាន ប្រកាសទុកល្អហើយ ជានិយ្យានិកធម៌ ជាធម៌ប្រព្រឹត្តទៅ ដើម្បីសេចក្តីស្ងប់ រម្ងាប់ ជាធម៌ដែលព្រះសម្មាសម្ពុទ្ធ បានប្រកាសទុកហើយ ទាំងពួកសាវ័ក របស់សាស្តានោះ បានយល់សេចក្តីច្បាស់ ក្នុង ព្រះសទ្ធម្មហើយ ព្រះសាស្តា ក៏បានធ្វើឲ្យជាក់ច្បាស់ នូវព្រហ្មចរិយធម៌ដ៏បរិបូណ៌ គ្រប់គ្រាន់ ធ្វើឲ្យងាយ ហើយ ធ្វើដោយបទចងក្រងសព្វគ្រប់ហើយ ធ្វើឲ្យជាធម៌ គួរណែ នាំគ្នាបាន ហើយ ដរាបតែពួកទេវតានិងមនុស្ស ក៏សម្តែងបានដោយប្រពៃ ទើប ព្រះសាស្តារបស់សាវ័កទាំងនោះ អន្តរធានទៅ ។ ម្នាលចុន្ទ សាស្តាមាន សភាពយ៉ាងនេះ ឯងឈ្មោះថា ធ្វើមរណកាល មិនឲ្យមានសេចក្តីក្តៅ ក្រហាយស្តាយក្រោយ ដល់ពួកសាវ័ក ។ ដំណើរនោះ ព្រោះហេតុអ្វី ។ ព្រោះថា (ពួកសាវ័កទាំងនោះ មានសេចក្តីត្រេកអរយ៉ាងនេះថា) ព្រះសាស្តា ជាអរហន្តសម្មាសម្ពុទ្ធ កើតឡើងហើយក្នុងលោក ទាំងធម៌សោត ព្រះសាស្តា ក៏បានសម្តែងល្អហើយ ប្រកាសទុកល្អហើយ ជានិយ្យានិកធម៌ ជាធម៌ប្រព្រឹត្ត ទៅដើម្បើសេចក្តីស្ងប់រម្ងាប់ ជាធម៌ដែលព្រះសម្មាសម្ពុទ្ធ បានប្រកាសទុក ហើយ ពួកយើងសោត ក៏បានយល់សេចក្តីច្បាស់ក្នុងព្រះសទ្ធម្មហើយ ព្រះ សាស្តា បានធ្វើឲ្យច្បាស់នូវព្រហ្មចរិយធម៌ ដ៏បរិបូណ៌ទាំងអស់ បានធ្វើឲ្យ ងាយហើយ បានធ្វើដោយបទចងក្រងសព្វគ្រប់ហើយ បានធ្វើឲ្យជាធម៌គួរ ណែនាំគ្នាបានហើយ ដរាបតែពួកទេវតានិងមនុស្ស ក៏សម្តែងបានដោយ ប្រពៃ ទើបព្រះសាស្តាបាត់បង់ទៅ ។ ម្នាលចុន្ទ សាស្តាមានសភាពយ៉ាងនេះ ឯង ឈ្មោះថា ធ្វើមរណកាល មិនឲ្យមានសេចក្តីក្តៅក្រហាយស្តាយក្រោយ ដល់ពួកសាវ័ក ។</p>
        <p><a class='ref km' id='km102' href='#km102'>១០២</a>ម្នាលចុន្ទ ប្រសិនបើព្រហ្មចរិយធម៌ ប្រកបដោយអង្គទាំងនុ៎ះ ហើយ សាស្តាមិនមែនជាថេរៈ ជាអ្នកដឹងរាត្រី ជាអ្នកបួសយូរ តាំងនៅជា អង្វែង ជាអ្នកចម្រើន វ័យដោយលំដាប់ទេ ព្រហ្មចរិយធម៌នោះ ឈ្មោះថា មិនបរិបូណ៌ដោយអង្គនោះ យ៉ាងនេះឡើយ ។ ម្នាលចុន្ទ បើព្រហ្មចរិយធម៌ ប្រកបដោយអង្គទាំងនេះហើយ ទាំងសាស្តា ក៏ជាថេរៈ ជាអ្នកដឹងរាត្រី បួស យូរ តាំងនៅជាអង្វែង ចម្រើនវ័យដោយលំដាប់ ក្នុងកាលណាហើយ ព្រហ្មចរិយធម៌នោះ ទើបឈ្មោះថា បរិបូណ៌ដោយអង្គនោះ យ៉ាងនេះ ក្នុង កាលនោះ ។</p>
        <p><a class='ref km' id='km103' href='#km103'>១០៣</a>ម្នាលចុន្ទ ប្រសិនបើព្រហ្មចរិយធម៌ប្រកបដោយអង្គទាំងនុ៎ះ ទាំងសាស្តា ក៏ជាថេរៈ ជាអ្នកដឹងរាត្រី បួសយូរ តាំងនៅជាអង្វែង ចម្រើនវ័យ ដោយលំដាប់ហើយ តែមិនមានពួកភិក្ខុជាសាវ័ក របស់សាស្តានោះជាថេរៈ ជាអ្នកឈ្លាសវៃ ដឹកនាំ ក្លៀវក្លា បានដល់ធម៌ក្សេមចាកយោគៈ អាចនឹងប្រាប់ នូវព្រះសទ្ធម្មបាន អាចសង្កត់សង្កិននូវបរប្បវាទ ដែលកើតឡើងហើយ ឲ្យ ជាពាក្យដែលខ្លួនសង្កត់សង្កិនរៀបរយ ដោយពាក្យ ប្រកបដោយធម៌ ហើយ សម្តែងធម៌ព្រមទាំងបាដិហារិយ៍ ព្រហ្មចរិយធម៌នោះឈ្មោះថា មិនបរិបូណ៌ ដោយអង្គនោះយ៉ាងនេះ ។ ម្នាលចុន្ទ បើព្រហ្មចរិយធម៌ប្រកបដោយអង្គ ទាំងនុ៎ះ ទាំងសាស្តា ដ៏ជាថេរៈ ជាអ្នកដឹងរាត្រី បួសយួរ តាំងនៅជាអង្វែង ចម្រើនវ័យដោយ លំដាប់ហើយ ទាំងពួកភិក្ខុជាសាវ័ករបស់សាស្តានោះ ក៏ជាថេរៈ ជាអ្នកឈ្លាសវៃ ដឹកនាំ ក្លៀវក្លា បានដល់ធម៌ក្សេមចាកយោគៈ អាចនឹងប្រាប់នូវព្រះសទ្ធម្មបាន អាចសង្កត់ សង្កិននូវបរប្បវាទ ដែលកើត ឡើងហើយ ឲ្យជាពាក្យដែលខ្លួនសង្កត់សង្កិនរៀបរយ ប្រកបដោយធម៌ ហើយសម្តែងធម៌ព្រមទាំងបាដិហារិយ៍ ក្នុងកាលណា ព្រហ្មចរិយធម៌នោះ ទើបឈ្មោះថា បរិបូណ៌ដោយអង្គនោះ យ៉ាងនេះ ក្នុងកាលនោះ ។</p>
        <p><a class='ref km' id='km104' href='#km104'>១០៤</a>ម្នាលចុន្ទ ប្រសិន ព្រហ្មចរិយធម៌ប្រកបដោយអង្គទាំងនុ៎ះ ទាំង សាស្តា ក៏ជាថេរៈ ជាអ្នកដឹងរាត្រី បួសយូរ តាំងនៅជាអង្វែង ចម្រើនវ័យ ដោយលំដាប់ហើយ ទាំងពួកភិក្ខុជាសាវ័ករបស់សាស្តានោះក៏ជាថេរៈ ជាអ្នក ឈ្លាសវៃដឹកនាំក្លៀវក្លា ។ បេ ។ អាចសង្កត់សង្កិននូវបរប្បវាទ ដែលកើត ឡើងហើយ ជាពាក្យដែលខ្លួនសង្កត់សង្កិន រៀបរយដោយធម៌ហើយសម្តែង ធម៌ ព្រមទាំងបាដិហារិយ៍បាន ប៉ុន្តែពួកភិក្ខុជាន់កណ្តាល ជាសាវ័ករបស់ សាស្តានោះ មិនមាន ។ បើមានតែពួកភិក្ខុជាន់កណ្តាល ជាសាវ័ក ។ តែសាស្តានោះ មិនមានពួកភិក្ខុខ្ចី ជាសាវ័ក ។ សាស្តានោះ មានតែពួកភិក្ខុនីខ្ចី ជាសាវិកា ។ តែសាស្តានោះ មិនមានពួកភិក្ខុនីចាស់ ជាសាវិកា ។ សាស្តានោះ មានតែពួកភិក្ខុនីចាស់ ជាសាវិកា ។ តែសាស្តានោះ មិនមានពួកភិក្ខុនីជាន់ កណ្តាល ជាសាវិកា ។ សាស្តានោះ មានតែពួកភិក្ខុនីជាន់កណ្តាល ជា សាវិកា ។ តែសាស្តានោះ មិនមានពួកភិក្ខុនីខ្ចី ជាសាវិកា ។ សាស្តានោះ មានតែពួកភិក្ខុនីខ្ចីជាសាវិកា ។ តែសាស្តានោះ មិនមានពួកគ្រហស្ថ ឧបាសក មានសម្លៀកបំពាក់ស ប្រព្រឹត្តព្រហ្មចារ្យជាសាវ័ក ។ បើសាស្តា នោះ មានតែពួកគ្រហស្ថឧបាសក មានសម្លៀកបំពាក់ស ប្រព្រឹត្តព្រហ្មចារ្យ ជាសាវ័ក ។ តែសាស្តានោះ មិនមានពួកគ្រហស្ថឧបាសក មានសម្លៀក បំពាក់ស ជាអ្នកបរិភោគកាម ជាសាវ័ក ។ បើសាស្តានោះ មានតែពួក គ្រហស្ថឧបាសក មានសម្លៀកបំពាក់ស បរិភោគកាម ជាសាវ័ក ។ តែ សាស្តានោះ មិនមានពួកគ្រហស្ថឧបាសិកា មានសម្លៀកបំពាក់ស ប្រព្រឹត្ត ព្រហ្មចារ្យ ជាសាវិកា ។ បើសាស្តានោះ មានតែពួកគ្រហស្ថឧបាសិកា មាន សម្លៀកបំពាក់ស ប្រព្រឹត្តព្រហ្មចារ្យ ជាសាវិកា ។ តែសាស្តានោះ មិនមាន ពួកគ្រហស្ថឧបាសិកា មានសម្លៀកបំពាក់ស បរិភោគកាម ជាសាវិកា ។ បើសាស្តានោះ មានតែពួកគ្រហស្ថឧបាសិកា មានសម្លៀកបំពាក់ស បរិភោគ កាម ជាសាវិកា ។ តែព្រហ្មចរិយធម៌របស់សាស្តានោះ មិនមាំមួនផ្សាយ ទូលាយទៅ ឥតមានគេចេះដឹងច្រើន ក្រាស់ក្រែល ដរាបតែពួកទេវតានិង មនុស្ស សម្តែងដោយប្រពៃមិនបាន បើទុក ជាព្រហ្មចារ្យរបស់សាស្តានោះ មាំមួនផ្សាយទូលាយទៅ មានគេចេះដឹងច្រើន ក្រាស់ក្រែល ដរាបតែពួក ទេវតានិងមនុស្ស សម្តែងបានដោយប្រពៃ តែមិនបានដល់នូវលាភ ដ៏ប្រសើរ និងយសដ៏ប្រសើរ កាលបើដូច្នេះ ព្រហ្មចារ្យនោះ ឈ្មោះថា មិនបរិបូណ៌ ដោយអង្គនោះទេ ។ មា្នលចុន្ទ កាលណាបើព្រហ្មចារ្យ ប្រកបដោយអង្គទាំង នុ៎ះ ទាំងសាស្តា ក៏ជាថេរៈ ជាអ្នកដឹងរាត្រីបួសយូរ តាំងនៅជាអង្វែង ចម្រើន ដោយលំដាប់ ទាំងពួកភិក្ខុជាសាវ័ក របស់ព្រះសាស្តានោះ ក៏ជាថេរៈ ជាអ្នក ឈ្លាសវៃ អាចដឹកនាំ ក្លៀវក្លា ។ បេ ។ អាចសម្តែងធម៌ ព្រមទាំងបាដិហារិយ៍ បាន ។ សាស្តានោះ មានពួកភិក្ខុ​ជាន់កណ្តាល ជាសាវ័កផង ។ សាស្តានោះ មានពួកភិក្ខុខ្ចីជាសាវ័កផង ។ សាស្តានោះ មានពួកភិក្ខុនីចាស់ជាសាវិកាផង ។ សាស្តានោះ មានពួកភិក្ខុនីជាន់កណ្តាល ជាសាវិកាផង ។ សាស្តានោះ មាន ពួកភិក្ខុនីខ្ចី ជាសាវិកាផង ។ សាស្តានោះ មានពួកគ្រហស្ថ​ឧបាសក មាន សម្លៀកបំពាក់ស ប្រព្រឹត្តព្រហ្មចារ្យ ជាសាវ័កផង ។ សាស្តានោះមាន ពួក គ្រហស្ថឧបាសក មានសម្លៀកបំពាក់ស បរិភោគកាម ជាសាវ័កផង ។ សាស្តានោះ មានពួកគ្រហស្ថឧបាសិកា មានសម្លៀកបំពាក់ស ប្រព្រឹត្ត ព្រហ្មចារ្យ ជាសាវិកាផង ។ សាស្តានោះ មានពួកគ្រហស្ថឧបាសិកា មាន សម្លៀកបំពាក់ស បរិភោគកាម ជាសាវិកាផង ។ ទាំងព្រហ្មចារ្យរបស់សាស្តា នោះ ក៏មាំមួន ផ្សាយទូលាយទៅ មានគេចេះដឹង ច្រើនក្រាស់ក្រែល ដរាប តែពួកទេវតានិងមនុស្សសម្តែងបាន ដោយប្រពៃ ទាំងបានដល់ នូវលាភដ៏ ប្រសើរ និងយសដ៏ប្រសើរ កាលបើដូច្នេះ ព្រហ្មចារ្យនោះ ទើបឈ្មោះថា បរិបូណ៌ដោយអង្គនោះ ។</p>
        <p><a class='ref km' id='km105' href='#km105'>១០៥</a>ម្នាលចុន្ទ ក៏ឥឡូវនេះ តថាគតជាសាស្តា ជាអរហន្តសម្មាសម្ពុទ្ធ កើត ឡើងហើយក្នុងលោក ទាំងធម៌សោត តថាគតបានសម្តែងប្រពៃហើយ ប្រកាសទុក ប្រពៃហើយ ជានិយ្យានិកធម៌ ជាធម៌ប្រព្រឹត្តទៅ ដើម្បីសេចក្តី ស្ងប់រម្ងាប់ ជាធម៌ដែល ព្រះសម្មាសម្ពុទ្ធប្រកាសទុកហើយ ទាំងពួកសាវ័ក ក៏តថាគតបានពន្យល់ ឲ្យដឹងច្បាស់ សេចក្តីក្នុងព្រះសទ្ធម្មហើយ ទាំងព្រហ្ម-ចរិយធម៌ ដ៏បរិបូណ៌សព្វគ្រប់ ក៏តថាគតបានធ្វើ ឲ្យជាក់ច្បាស់ ដល់សាវ័ក ទាំងនោះ ធ្វើឲ្យងាយឡើង ធ្វើដោយបទ ចងក្រងធ្វើឲ្យជា ធម៌គួរដឹកនាំគ្នា បាន ដរាបតែពួកទេវតានិងមនុស្ស សម្តែងបានដោយប្រពៃ ។ ម្នាលចុន្ទ ឥឡូវនេះ តថាគត ក៏ជាសាស្តា ជាថេរៈ អ្នកដឹងរាត្រី បួសយូរ តាំងនៅអង្វែង ចម្រើនវ័យដោយលំដាប់ហើយ ។</p>
        <p><a class='ref km' id='km106' href='#km106'>១០៦</a>ម្នាលចុន្ទ ក្នុងកាលឥឡូវនេះ តថាគត មានពួកភិក្ខុជាថេរៈ ជាសាវ័ក ជាអ្នកឈ្លាសវៃដឹកនាំក្លៀវក្លា ដល់នូវធម៌ក្សេមចាកយោគៈ អាច ប្រាប់នូវព្រះសទ្ធម្មបាន អាចសង្កត់សង្កិននូវបរប្បវាទ ដែលកើតឡើងហើយ ឲ្យជាពាក្យដែលខ្លួនសង្កត់សង្កិន រៀបរយ ដោយពាក្យប្រកបដោយធម៌ ហើយសម្តែងធម៌ ព្រមទាំងបាដិហារិយ៍បាន ។ ម្នាលចុន្ទ ក្នុងកាលឥឡូវនេះ តថាគត មានពួកភិក្ខុជាន់កណ្តាល ជាសាវ័កផង ។ ម្នាលចុន្ទ ឥឡូវនេះ តថាគត មានពួកភិក្ខុខ្ចី ជាសាវ័កផង ។ ម្នាលចុន្ទ ឥឡូវនេះ តថាគតមាន ពួកភិក្ខុនីចាស់ ជាសាវិកាផង ។ ម្នាលចុន្ទ ឥឡូវនេះ តថាគត មានពួកភិក្ខុនី ជាន់​កណ្តាល ជាសាវិកាផង ។ ម្នាលចុន្ទ ឥឡូវនេះ តថាគត មានពួកភិក្ខុនីខ្ចី ជាសាវិកាផង ។ ម្នាលចុន្ទ ឥឡូវនេះ តថាគត មានពួកគ្រហស្ថឧបាសក មានសម្លៀកបំពាក់ស ប្រព្រឹត្តព្រហ្មចារ្យ ជាសាវ័កផង ។ ម្នាលចុន្ទ ឥឡូវនេះ តថាគត មានពួកគ្រហស្ថឧបាសក មានសម្លៀកបំពាក់ស បរិភោគកាមជា សាវ័កផង ។ បេ ។ ម្នាលចុន្ទ ឥឡូវនេះ តថាគតមានពួកគ្រហស្ថឧបាសិកា មានសម្លៀកបំពាក់ស បរិភោគកាម ជាសាវិកា ។ ម្នាលចុន្ទ ឥឡូវនេះ ព្រហ្មចរិយធម៌របស់តថាគត ក៏មាំមួន ផ្សាយទូលាយទៅ មានគេចេះ​ដឹង ច្រើន ក្រាស់ក្រែល ទាំងពួកទេវតា និងមនុស្ស ក៏សម្តែងបាន ដោយប្រពៃ ហើយ ។</p>
        <p><a class='ref km' id='km107' href='#km107'>១០៧</a>ម្នាលចុន្ទ ឥឡូវនេះ ទោះជាសាស្តាទាំងឡាយកើតឡើងហើយ ក្នុងលោក ។ ម្នាលចុន្ទ តថាគតជ្រើសរើសមិនឃើញ សាស្តាដទៃសូម្បីម្នាក់ ដែបានដល់នូវលាភដ៏ប្រសើរ និងយសដ៏ប្រសើរយ៉ាងនេះ ឲ្យដូចជា តថាគតឡើយ ។ ម្នាលចុន្ទ ឥឡូវនេះ ទោះជាសង្ឃក្តី គណៈក្តី របស់ តថាគតកើតឡើង ក្នុងលោកហើយ ។ ម្នាលចុន្ទ តថាគត ជ្រើសរើសមិន ឃើញសង្ឃដទៃ សូម្បីមួយពួកដែលបានដល់នូវលាភដ៏ប្រសើរ និងយស ដ៏ប្រសើរយ៉ាងនេះ ឲ្យដូចជាភិក្ខុសង្ឃ (ក្នុងសាសនានេះ) ឡើយ ។ ម្នាលចុន្ទ បុគ្គល កាលនិយាយពាក្យណា ឲ្យត្រូវនោះ គួរនិយាយថា ព្រហ្មចារ្យដល់ ព្រមហើយ ដោយ ហេតុគ្រប់យ៉ាង បរិបូណ៌ហើយ ដោយអាការៈគ្រប់យ៉ាង មិនខ្វះមិនលើស ដែលព្រះមានព្រះភាគ ត្រាស់ទុកល្អហើយ បរិបូណ៌ទាំង អស់ បានប្រកាសទុកល្អហើយ ។ បុគ្គលកាលនិយាយឲ្យត្រូវ គួរនិយាយ ពាក្យនេះឯងថា ព្រហ្មចារ្យដល់ព្រមហើយដោយ អាការៈគ្រប់យ៉ាង បរិបូណ៌ ដោយអាការៈគ្រប់យ៉ាង ។ បេ ។ បានប្រកាសល្អហើយដូច្នេះ ។ ម្នាលចុន្ទ ឮថា ឧទ្ទករាមបុត្រ និយាយសម្តីយ៉ាងនេះថា បុគ្គលកាលឃើញ ក៏ឈ្មោះថា មិនឃើញ ។ ឃើញនូវអ្វី ឈ្មោះថា មិនឃើញ ។ បុគ្គលឃើញបាន តែត្រឹម ផ្ទៃនៃកាំបិត កោរ ដែលមុតល្អ តែមិនឃើញមុខកាំបិតកោរទេ ។ ម្នាលចុន្ទ នេះឯង ដែលឧទ្ទករាមបុត្រ និយាយថា បុគ្គលកាលឃើញ ក៏ឈ្មោះថា មិន ឃើញ ។ ម្នាលចុន្ទ ឯពាក្យ​ដែលឧទ្ទករាមបុត្រ ពោលនោះ ជាពាក្យថោក ទាប ជារបស់អ្នកស្រុក ជារបស់បុថុជ្ជន មិនមែនរបស់ព្រះអរិយៈ មិនប្រកប ដោយប្រយោជន៍ ព្រោះសំដៅកាំបិតកោរតែម៉្យាង ។ ម្នាលចុន្ទ កាលបើ បុគ្គល និយាយពាក្យណា ឲ្យត្រូវនោះ គួរនិយាយថា បុគ្គលកាល ឃើញ ក៏ឈ្មោះថា មិនឃើញ ។ បុគ្គលកាលនិយាយឲ្យត្រូវ គួរនិយាយពាក្យនេះ ឯងថា បុគ្គលកាលឃើញ ក៏ឈ្មោះថា មិនឃើញ ។ បុគ្គលឃើញនូវអ្វីខ្លះ ឈ្មោះថា មិនឃើញ ។ ពាក្យថា ព្រហ្មចារ្យដល់ព្រមហើយ ដោយហេតុគ្រប់ យ៉ាង បរិបូណ៌ហើយដោយអាការៈគ្រប់យ៉ាង មិនខ្វះ មិនលើស ដែល តថាគតសម្តែង ទុកល្អហើយ បរិបូណ៌ទាំងអស់ បានប្រកាសទុកល្អហើយ យ៉ាងនេះ បុគ្គលមិនឃើញសេចក្តីនុ៎ះដូច្នេះសោះ សមជាដកពាក្យនេះ ចេញ ក្នុងរឿងនោះ ។ បុគ្គលនោះ ថែមទាំងមិនឃើញសេចក្តីនុ៎ះ ដូច្នេះថា ព្រហ្មចារ្យនុ៎ះ បរិសុទ្ធក្រៃលែង យ៉ាងនេះ សមជាបញ្ចូលពាក្យនេះ ក្នុងរឿង នុ៎ះ ។ បុគ្គលនោះ ឈ្មោះថា មិនឃើញសេចក្តី នៃពាក្យថា ព្រហ្មចារ្យនោះ បរិសុទ្ធក្រៃលែងដូច្នេះ យ៉ាងនេះ ។ នេះហៅថា បុគ្គលកាលឃើញ ឈ្មោះ ថាមិនឃើញ ។ ម្នាលចុន្ទ បុគ្គលកាលនិយាយពាក្យណា ឲ្យត្រូវនោះគួរ និយាយថា ព្រហ្មចារ្យដល់ព្រមហើយ ដោយហេតុគ្រប់យ៉ាង ។ បេ ។ បាន ប្រកាសទុកល្អហើយ ។ បុគ្គលកាលនិយាយឲ្យត្រូវ គួរនិយាយពាក្យនេះ ឯងថា ព្រហ្មចារ្យដល់ព្រមហើយ ដោយហេតុគ្រប់យ៉ាង បរិបូណ៌ហើយ ដោយអាការៈគ្រប់យ៉ាង មិនខ្វះមិនលើស ដែលតថាគត សម្តែងទុកល្អ ហើយ បរិបូណ៌ ទាំងអស់ ប្រកាសទុកល្អ ហើយដូច្នេះ ។</p>
        <p><a class='ref km' id='km108' href='#km108'>១០៨</a>ម្នាលចុន្ទ ព្រោះហេតុនោះ ធម៌ទាំងឡាយណា ដែលតថាគត បានត្រាស់ ដឹងសម្តែងទុកល្អហើយ ក្នុងលោកនេះ គួរឲ្យអ្នកទាំងអស់រួម គំនិត មកប្រជុំរួបរួម ផ្ទៀងផ្ទាត់ នូវអត្ថដោយអត្ថ ព្យញ្ជនៈដោយព្យញ្ជនៈ ក្នុងធម៌នោះ ដែលជាហេតុឲ្យ ព្រហ្មចារ្យនេះ តាំងនៅមាំ ឋិតថេរអស់ កាល យូរ ដើម្បីប្រយោជន៍ ដល់ជនច្រើន ដើម្បីសេចក្តីសុខ ដល់ជនច្រើន ដើម្បី អនុគ្រោះដល់សត្វលោក ដើម្បីសេចក្តីចម្រើន ដើម្បីជាប្រយោជន៍ ដើម្បី សេចក្តីសុខ ដល់ទេវតានិងមនុស្សទាំងឡាយ ។ ម្នាលចុន្ទ ធម៌ទាំងឡាយ ដែលតថាគត បានសម្តែងហើយដល់អ្នក ព្រោះសេចក្តីដឹងដ៏ក្រៃលែងនោះ តើដូម្តេច ។ ពួកអ្នកទាំងអស់គ្នាត្រូវរួមគំនិត មកប្រជុំគ្នារួបរួមផ្ទៀងផ្ទាត់ នូវ អត្ថដោយអត្ថ ព្យញ្ជនៈដោយព្យញ្ជនៈ ក្នុងពួកធម៌ណាដែលជាហេតុឲ្យ ព្រហ្មចារ្យនេះ តាំងនៅបាន មាំមួន ឋិតថេរអស់កាលយូរ ដើម្បីជា ប្រយោជន៍ដល់ជនច្រើន ដើម្បីសេចក្តីសុខដល់ជនច្រើន ដើម្បីអនុគ្រោះ ដល់សត្វលោក ដើម្បីសេចក្តីចម្រើន ដើម្បីជាប្រយោជន៍ ដើម្បីសេចក្តីសុខ ដល់ទេវតា និងមនុស្សទាំងឡាយ ។ ពួកធម៌នោះ ដូចម្តេចខ្លះ ។ ពួកធម៌នោះ គឺសតិប្បដ្ឋាន ៤ សម្មប្បធាន ៤ ឥទ្ធិបាទ ៤ ឥន្រ្ទិយ ៥ ពលៈ ៥ សម្ពោជ្ឈង្គ ៧ និង អរិយមគ្គប្រកបដោយអង្គ ៨ ។ ម្នាលចុន្ទ ធម៌ទាំងឡាយនេះឯង ដែលតថាគតបានត្រាស់ដឹងសម្តែងហើយ ដែលពួកបរិស័ទទាំងអស់ ត្រូវរួម គំនិត ប្រជុំគ្នារួបរួម ផ្ទៀងផ្ទាត់ នូវអត្ថដោយអត្ថ ព្យញ្ជនៈដោយព្យញ្ជនៈ ដែលជាហេតុឲ្យ ព្រហ្មចារ្យនេះ ឋិតនៅបានមាំ តាំងនៅអស់កាលយូរ ដើម្បីជាប្រយោជន៍ ដល់ជនច្រើន ដើម្បីសេចក្តី សុខដល់ជនច្រើន ដើម្បី អនុគ្រោះដល់សត្វលោក ដើម្បីសេចក្តីចម្រើន ដើម្បីជាប្រយោជន៍ ដើម្បី សេចក្តីសុខដល់ ទេវតានិងមនុស្សទាំងឡាយ ។</p>
        <p><a class='ref km' id='km109' href='#km109'>១០៩</a>ម្នាលចុន្ទ ពួកអ្នកនោះឯង ជាអ្នកព្រមព្រៀងគ្នា ជាអ្នកមានចិត្ត រីករាយ មិនទាស់ទែងគ្នា គប្បីសិក្សាចុះ ។ សង្ឃជាសព្រហ្មចារីបុគ្គលណា មួយ និយាយធម៌ ក្នុងការនិយាយធម៌នោះ បើអ្នកទាំងឡាយ មានសេចក្តី យល់យ៉ាងនេះថា ម្នាលអាវុសោ លោកមានអាយុនេះឯង កាន់យកនូវអត្ថ ខុស សម្តែងនូវព្យញ្ជនៈក៏ខុស ។ អ្នកទាំងឡាយ មិនត្រូវត្រេកអរ មិនត្រូវ ហាមឃាត់គេឡើយ ។ លុះពួកអ្នកមិនត្រេកអរ មិនជំទាស់ហើយ គួរ និយាយនឹងគេ យ៉ាងនេះថា ម្នាលអាវុសោ ព្យញ្ជនៈទាំងនេះ ឬថា ព្យញ្ជនៈ ទាំងនុ៎ះ របស់អត្ថនេះ ពួកណាស្រួលជាង មួយទៀត អត្ថនេះ ឬក៏អត្ថនុ៎ះ របស់ព្យញ្ជនៈ ពួកនេះ អត្ថណាស្រួលជាង ។ ប្រសិនបើគេនិយាយ យ៉ាង នេះថា ម្នាលអាវុសោ ពួកព្យញ្ជនៈនេះឯង របស់អត្ថនេះ ជាពាក្យញ្ជនៈ ស្រួលជាងអត្ថនេះឯង របស់ពួកព្យញ្ជនៈនុ៎ះ ជាអត្ថស្រួលជាង ។ ភិក្ខុមិន ត្រូវលើក មិនត្រូវបង្អាប់គេឡើយ ។ លុះមិនលើកមិន​បង្អាប់គេហើយគួរ ពន្យល់គេដោយស្រួលបួល ដើម្បីចាំទុកនូវអត្ថនោះ និងពួកព្យញ្ជនៈនោះ ។</p>
        <p><a class='ref km' id='km110' href='#km110'>១១០</a>ម្នាលចុន្ទ បើសង្ឃជាសព្រហ្មចារីដទៃ និយាយធម៌ ក្នុងការ និយាយនោះ បើអ្នកទាំងឡាយ មានសេចក្តីយល់យ៉ាងនេះថា លោកមាន អាយុនេះឯង កាន់យកនូវ អត្ថខុស (តែ) សម្តែងព្យញ្ជនៈទាំងឡាយត្រូវ ។ អ្នកទាំងឡាយ ក៏មិនត្រូវត្រេកអរ មិនត្រូវជំទាស់គេឡើយ ។ លុះមិនត្រេកអរ មិនជំទាស់ហើយ ត្រូវនិយាយនឹងគេ យ៉ាងនេះថា ម្នាលអាវុសោ អត្ថនេះ ឬអត្ថនុ៎ះ របស់ពួកព្យញ្ជនៈទាំងនេះ អត្ថណាស្រួលជាង ។ ប្រសិនបើគេ និយាយ យ៉ាងនេះថា ម្នាលអាវុសោ អត្ថនេះឯង របស់ព្យញ្ជនៈពួកនេះ ជា អត្ថស្រួលជាង ។ អ្នកទាំងឡាយ មិនត្រូវលើក មិនត្រូវបង្អាប់គេឡើយ ។ លុះមិនបានលើក មិនបានបង្អាប់ហើយ គួរពន្យល់គេដោយស្រួលបួល ដើម្បីចាំទុកនូវអត្ថនោះ ។</p>
        <p><a class='ref km' id='km111' href='#km111'>១១១</a>ម្នាលចុន្ទ បើសង្ឃជាព្រហ្មចារីដទៃទៀត និយាយធម៌ ក្នុងការ និយាយនោះ បើអ្នកទាំងឡាយ មានសេចក្តីយល់យ៉ាងនេះថា លោកមាន អាយុនេះឯង កាន់យកនូវអត្ថ ត្រូវ (តែ) សម្តែងនូវព្យញ្ជនៈខុស ។ អ្នកទាំង ឡាយមិនត្រូវត្រេកអរ មិនត្រូវជំទាស់គេឡើយ ។ លុះមិនត្រេកអរ មិន ជំទាស់ហើយ ត្រូវនិយាយនឹងគេយ៉ាងនេះថា ម្នាលអាវុសោ ពួកព្យញ្ជនៈ នេះ ឬពួកព្យញ្ជនៈនុ៎ះ របស់អត្ថនេះ ពួកណាស្រួលជាង ។ បើគេនិយាយ យ៉ាងនេះថា ម្នាលអាវុសោ ពួកព្យញ្ជនៈនេះឯង របស់អត្ថនេះ ជាព្យញ្ជនៈ ស្រួលជាង ។ អ្នកទាំងឡាយ មិនត្រូវលើក មិនត្រូវបង្អាប់គេឡើយ ។ លុះមិន លើក មិនបង្អាប់ហើយ គួរពន្យល់គេដោយស្រួលបួល ដើម្បីចាំទុកនូវពួក ព្យញ្ជនៈនោះ ។</p>
        <p><a class='ref km' id='km112' href='#km112'>១១២</a>ម្នាលចុន្ទ បើសង្ឃជាសព្រហ្មចារីដទៃទៀត និយាយធម៌ ក្នុងការនិយាយ នោះ មានសេចក្តីយល់យ៉ាងនេះថា លោកមានអាយុនេះ កាន់យកនូវអត្ថ ក៏ត្រឹមត្រូវ សម្តែងនូវពួកព្យញ្ជនៈ ក៏ត្រឹមត្រូវ ។ អ្នក ទាំងឡាយ ត្រូវត្រេកអរ ត្រូវអនុមោទនា ចំពោះភាសិតរបស់ភិក្ខុនោះថា សាធុ ដូច្នេះ ។ លុះត្រេកអរ អនុមោទនា ចំពោះភាសិត របស់ភិក្ខុនោះថា សាធុ ដូច្នេះហើយ ត្រូវនិយាយ នឹងភិក្ខុនោះយ៉ាងនេះថា ម្នាលអាវុសោ ជាលាភរបស់ពួកយើង ម្នាលអាវុសោ ពួកយើង បានស្រួលហើយ ពួកយើង រលឹកនូវ លោកមានអាយុ សព្រហ្មចារីប្រាកដដូចជាលោក ដែលជាអ្នកដឹង ច្បាស់នូវអត្ថ ដឹងច្បាស់នូវព្យញ្ជនៈយ៉ាងនេះ ។</p>
        <p><a class='ref km' id='km113' href='#km113'>១១៣</a>ម្នាលចុន្ទ តថាគតមិនសម្តែងធម៌ ដើម្បីរារាំងនូវអាសវៈ ទាំងឡាយ ដែលប្រព្រឹត្តទៅក្នុងបច្ចុប្បន្ន តែមួយយ៉ាង ដល់ពួកអ្នកទេ ម្នាល ចុន្ទ តថាគតមិនសម្តែងធម៌ ដើម្បីកម្ចាត់បង់នូវអាសវៈទាំងឡាយ ដែល ប្រព្រឹត្តទៅក្នុងលោកខាងមុខ ប៉ុណ្ណោះទេ ម្នាលចុន្ទ តថាគតសម្តែងធម៌ ដើម្បីរារាំងនូវអាសវៈទាំងឡាយ ដែលប្រព្រឹត្តទៅក្នុងបច្ចុប្បន្នផង ដើម្បី កម្ចាត់បង់នូវអាសវៈទាំងឡាយ ដែលប្រព្រឹត្តទៅក្នុងលោក ខាងមុខផង ។ ម្នាលចុន្ទ ព្រោះហេតុដូច្នោះ ចីវរណាដែលតថាគតបានអនុញ្ញាតហើយ ដល់អ្នកទាំងឡាយ ចីវរនោះ ក៏សមគួរដល់អ្នកទាំងឡាយ ដើម្បីការពារនូវ ត្រជាក់ ដើម្បីកាពារនូវកម្តៅ ដើម្បីការពារនូវសម្ផ័ស្សរបោម មូស ខ្យល់ កម្តៅថ្ងៃ និងពស់តូច ពស់ធំទាំងឡាយប៉ណ្ណោះ ទាំងដើម្បីបិទបាំងនូវ អវយវៈ ជាគ្រឿងញុំាងសេចក្តីអៀន ខ្មាសឲ្យកម្រើកប៉ុណ្ណោះឯង ចង្ហាន់ បិណ្ឌបាតណា ដែលតថាគត បានអនុញ្ញាតហើយ ដល់អ្នកទាំងឡាយ ចង្ហាន់បិណ្ឌបាតនោះ ក៏គួរដល់អ្នកទាំងឡាយ ដើម្បីគ្រាន់តែឲ្យកាយ នេះ តាំងនៅបាន ប្រព្រឹត្តទៅបាន ដើម្បីកម្ចាត់នូវសេចក្តីលំបាក ដើម្បីអនុគ្រោះ ដល់ព្រហ្មចារ្យ ដើម្បីធ្វើទុកក្នុងចិត្តថា អាត្មាអញនឹងបំបាត់ នូវវេទនាចាស់ ផង ទាំងមិនឲ្យ វេទនាថ្មីកើតឡើងបានផង ការប្រព្រឹត្តទៅ (នៃឥរិយាបថ ទាំង៤ក្តី) សេចក្តីមិនមាន ទោសក្តី ការនៅសប្បាយក្តី នឹងមានដល់ អាត្មាអញ (ដោយការបរិភោគ នូវចង្ហាន់បិណ្ឌបាតនេះ) ទីសេនាសនៈណា ដែលតថាគតបានអនុញ្ញាតហើយ ដល់អ្នកទាំងឡាយ ទីសេនាសនៈនោះ សមគួរ ដល់អ្នកទាំងឡាយ ដើម្បីការពារនូវត្រជាក់ ដើម្បីការពារនូវ កម្តៅ ដើម្បីការពារនូវសម្ផ័ស្ស មូស ខ្យល់ កម្តៅថ្ងៃនិងពស់តូច ពស់ធំទាំងឡាយ ប៉ុណ្ណោះ ដើម្បីបន្ទោបង់នូវក្រវល់ក្រវាយ ដែលកើតអំពីរដូវ អភិរម្យសម្ងំនៅ ក្នុងកម្មដ្ឋានប៉ុណ្ណោះឯង គ្រឿងបរិក្ខារ ជាទីរក្សានូវជីវិត គឺ ថ្នាំជាបច្ច័យ ដល់អ្នកជំងឺណា ដែលតថាគតបានអនុញ្ញាតហើយ ដល់អ្នកទាំងឡាយ គ្រឿងបរិក្ខារ ជាទីរក្សានូវជីវិត គឺ ថ្នាំជាបច្ច័យដល់អ្នកជំងឺនោះ សមគួរដល់ អ្នកទាំងឡាយ ដើម្បីការពារ នូវវេទនា ទាំងឡាយ ដែលបៀតបៀនផ្សេង ៗ ដែលកើតឡើងហើយ ដើម្បីប្រាសចាកទុក្ខខ្លាំងជាធម្មតា ។</p>
        <p><a class='ref km' id='km114' href='#km114'>១១៤</a>ម្នាលចុន្ទ ហេតុជាទីតាំងរមែងមានយ៉ាងនេះ គឺ ពួកបរិញ្វជក ជា អន្យតិរ្ថិយ សមបើជានិយាយយ៉ាងនេះថា ពួកសមណសក្យបុត្តិយ៍ជា អ្នកប្រកបរឿយ ៗ ក្នុងសុខល្លិកានុយោគ (ប្រកបខ្លួនឲ្យប្រព្រឹត្តទៅក្នុងការ ស្រួល) ។ ម្នាលចុន្ទ កាលបើពួកបរិញ្វជក ជាអន្យតិរ្ថិយនិយាយយ៉ាងនេះ ត្រូវអ្នកទាំងឡាយនិយាយ យ៉ាងនេះថា ម្នាលអាវុសោ សុខល្លិកានុយោគ នោះ ដូចម្តេចខ្លះ ព្រោះថា សុខល្លិកានុយោគមានច្រើន មិនមែនតែមួយ មានប្រការផ្សេងៗ ។ ម្នាលចុន្ទ សុខល្លិកានុយោគនេះមាន ៤ ជារបស់ ថោកទាប ជារបស់អ្នកស្រុក ជារបស់បុថុជ្ជន មិនមែនជារបស់ព្រះអរិយៈ មិនមែនប្រកប​ដោយប្រយោជន៌ មិនប្រព្រឹត្តទៅ ដើម្បីសេចក្តីនឿយណាយ មិនប្រព្រឹត្តទៅ ដើម្បីសេចក្តីប្រាសចាករាគៈ មិនប្រព្រឹត្តទៅដើម្បីសេចក្តី រំលត់ទុក្ខ មិនប្រព្រឹត្តទៅ ដើម្បីសេចក្តីស្ងប់រម្ងាប់ មិនប្រព្រឹត្តទៅ ដើម្បី សេចក្តីដឹងក្រៃលែង មិនប្រព្រឹត្តទៅ ដើម្បីសេចក្តី ត្រាស់ដឹង មិនប្រព្រឹត្តទៅ ដើម្បីព្រះនិញ្វនទេ ។ សុខល្លិកានុយោគ ៤ យ៉ាងនោះ ដូចម្តេចខ្លះ ។ ម្នាល ចុន្ទ ជនពាលខ្លះ ក្នុងលោកនេះ សម្លាប់សត្វទាំងឡាយ ហើយធ្វើខ្លួនឲ្យ បានសុខ ឲ្យបានធាត់ធំ នេះឈ្មោះថា សុខល្លិកានុយោគ ទី ១ ។ ម្នាលចុន្ទ មួយទៀត ជនពាលពួកខ្លះ ក្នុងលោកនេះ កាន់យកនូវវត្ថុដែលគេមិនបាន ឲ្យហើយ ធ្វើខ្លួនឲ្យបានសុខ ឲ្យបានធាត់ធំ នេះឈ្មោះថា សុខល្លិកានុយោគ ទី ២ ។ ម្នាលចុន្ទ មួយទៀត ជនពាលពួកខ្លះ ក្នុងលោកនេះ ពោលពាក្យ មុសាវាទ ហើយធ្វើខ្លួនឲ្យបានសុខ ឲ្យបានធាត់ធំ នេះឈ្មោះថា សុខល្លិកានុ-យោគ ទី ៣ ។ ម្នាលចុន្ទ មួយទៀត បុគ្គលពួកខ្លះ ក្នុងលោកនេះ ជាអ្នកឆ្អែត ស្កប់ស្កល់ បម្រើដោយកាមគុណទាំង ៥ នេះឈ្មោះថា សុខល្លិកានុយោគ ទី ៤ ។ ម្នាលចុន្ទ សុខល្លិកានុយោគ ៤ យ៉ាងនេះឯង ជាធម៌ថោកទាប ជារបស់ អ្នកស្រុក ជារបស់បុថុជ្ជន មិនមែនរបស់ព្រះអរិយៈ មិនមែនប្រកបដោយ​ប្រយោជន៍ មិនប្រព្រឹត្តទៅ ដើម្បីសេចក្តីនឿយណាយ មិនប្រព្រឹត្តទៅដើម្បី សេចក្តី ប្រាសចាករាគៈ មិនប្រព្រឹត្តទៅ ដើម្បីសេចក្តីរំលត់ទុក្ខ មិនប្រព្រឹត្ត ទៅ ដើម្បីសេចក្តី​ស្ងប់រម្ងាប់ មិនប្រព្រឹត្តទៅដើម្បីសេចក្តីដឹងក្រៃលែង មិន ប្រព្រឹត្តទៅដើម្បីសេចក្តីត្រាស់ដឹង មិនប្រព្រឹត្តទៅដើម្បីព្រះនិញ្វនទេ ។ ម្នាលចុន្ទ ហេតុជាទីតាំង រមែនមាន យ៉ាងនេះ គឺពួកបរិញ្វជក ជាអន្យតិរិ្ថយ សមបើនិយាយយ៉ាងនេះថា ពួកសមណសក្យបុត្តិយ៍ ជាអ្នកប្រកបរឿយ ៗ នូវសុខល្លិកានុយោគទាំង ៤ នេះ ។ អ្នកទាំងឡាយ ត្រូវនិយាយ តបទៅនឹង ពួកបរិញ្វជកនោះថា ពួកលោកកុំនិយាយយ៉ាងនោះ ឯពួកបរិញ្វជកទាំង នោះ មិនមែននិយាយ ដោយត្រឹមត្រូវនឹងពួកអ្នកទេ ពួកបរិញ្វជកទាំងនោះ មិនគប្បីបង្កាច់ ពួកអ្នកដោយពាក្យមិនមែនដោយពាក្យមិនពិតទេ ។</p>
        <p><a class='ref km' id='km115' href='#km115'>១១៥</a>ម្នាលចុន្ទ សុខល្លិកានុយោគនេះមាន ៤ ប្រព្រឹត្តទៅ ដើម្បី សេចក្តី នឿយណាយ ដើម្បីសេចក្តីប្រាកចាករាគៈ ដើម្បីសេចក្តីរំលត់ទុក្ខ ដើម្បីសេចក្តី ស្ងប់រម្ងាប់ ដើម្បីសេចក្តីដឹងក្រៃលែង ដើម្បីសេចក្តីត្រាស់ដឹង ដើម្បីព្រះនិញ្វនដោយពិត ។ សុខល្លិកានុយោគ ៤ យ៉ាង ដូម្តេចខ្លះ ។ ម្នាលចុន្ទ ភិក្ខុក្នុងសាសនានេះ ស្ងាត់ស្រឡះ ចាកកាមទាំងឡាយ ស្ងាត់ ស្រឡះចាកធម៌ទាំងឡាយជាអកុសល ដល់នូវបឋមជ្ឈាន ដែលប្រកប ដោយវិតក្កៈ វិចារៈ មានបីតិនិងសុខៈ ដែលកើតពីសេចក្តីស្ងប់ស្ងាត់ (ជា អារម្មណ៍) នេះឈ្មោះថា សុខល្លិកានុយោគទី ១ ។ ម្នាលចុន្ទ មួយទៀត ព្រោះសេចក្តី រម្ងាប់នូវវិតក្កៈ និងវិចារៈទាំងឡាយ ។ បេ ។ ភិក្ខុដល់នូវ ទុតិយជ្ឈាន នេះឈ្មោះថា សុខល្លិកានុយោគទី ២ ។ ម្នាលចុន្ទ មួយទៀត ព្រោះនឿយណាយចាកបីតិ ។ បេ ។ ភិក្ខុដល់នូវតតិយជ្ឈាន នេះឈ្មោះថា សុខល្លិកានុយោគទី ៣ ។ ម្នាលចុន្ទ មួយទៀត ព្រោះលះបង់នូវសុខផង លះបង់នូវទុក្ខផង ។ បេ ។ ភិក្ខុដល់នូវចតុត្ថជ្ឈាន នេះឈ្មោះថា សុខល្លិកានុ-យោគទី ៤ ។ ម្នាលចុន្ទ សុខល្លិកានុយោគទាំង ៤ យ៉ាងនេះឯង ទើប ប្រព្រឹត្តទៅ ដើម្បីសេចក្តីនឿយណាយ ដើម្បីសេចក្តីប្រាសចាករាគៈ ដើម្បី សេចក្តីរលត់ទុក្ខ ដើម្បីសេចក្តីរម្ងាប់ ដើម្បីសេចក្តីដឹងក្រៃលែង ដើម្បីសេចក្តី ត្រាស់ដឹង ដើម្បីព្រះនិញ្វន ដោយចំណែកមួយ ។ ម្នាលចុន្ទ ហេតុជាទីតាំង រមែនមាន យ៉ាងនេះ គឺពួកបរិព្វាជក ជាអន្យតិរ្ថិយ សមជានិយាយយ៉ាង នេះថា ពួកសមណៈ ជាសក្យបុត្តិយ៍ ជាអ្នកប្រកបរឿយ ៗ នូវសុខល្លិកានុ-យោគទាំង ៤ យ៉ាងនេះឯង ។ ពួកអ្នកទាំងឡាយ គួរ និយាយទៅនឹងពួក បរិញ្វជកទាំងនោះថា យ៉ាងហ្នឹងហើយ ពួកគេកាលនិយាយឲ្យអ្នកទាំង ឡាយ ឈ្មោះថា និយាយដោយត្រូវ ពួកគេមិនមែន និយាយបង្កាច់អ្នក ទាំងឡាយ ដោយមិនមានមែន ដោយមិនពិតទេ ។</p>
        <p><a class='ref km' id='km116' href='#km116'>១១៦</a>ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជក ជាអន្យតិរ្ថិយ សមបើជានិយាយយ៉ាងនេះថា ម្នាលអាវុសោ ផលប៉ុន្មានយ៉ាង អានិសង្សប៉ុន្មានយ៉ាង រមែងប្រាកដដល់បុគ្គលអ្នកប្រកបរឿយ ៗ នូវ សុខល្លិកានុយោគទាំង ៤ យ៉ាងនេះ ។ ម្នាលចុន្ទ ពួកបរិញ្វជក ជាអន្យតិរ្ថិយ និយាយយ៉ាងនេះ អ្នកទាំងឡាយ ត្រូវនិយាយ យ៉ាងនេះថា ម្នាលអាវុសោ ផល ៤ យ៉ាង អានិសង្ស ៤ យ៉ាង រមែងប្រាកដដល់ពួក បុគ្គលអ្នកប្រកប រឿយ ៗ នូវសុខល្លិកានុយោគទាំង ៤ យ៉ាងនេះឯង ។ ផលនិង អានិសង្ស​ទាំង ៤ យ៉ាង ដូចម្តេចខ្លះ ។ ម្នាលអាវុសោ ភិក្ខុក្នុងធម្មវិន័យនេះ ជា សោតាបន្នបុគ្គល មានកិរិយាមិនធ្លាក់ចុះជាធម្មតា ជាបុគ្គលទៀងទាត់ មានសេចក្តី ត្រាស់ដឹងប្រព្រឹត្តទៅខាងមុខ ព្រោះអស់ទៅនៃសំយោជនៈទាំង ៣ នេះជាផលទី ១ ជាអានិសង្សទី ១ ។ ម្នាលអាវុសោ មួយទៀត ភិក្ខុជា សកទាគាមិបុគ្គល ព្រោះអស់ទៅ នៃសំយោជនៈទាំង ៣ ទាំងស្រាលស្តើង ចាករាគៈ ទោសៈ និងមោហៈ មកកាន់លោកនេះ ម្តងទៀត រមែងធ្វើនូវទី បំផុតនៃទុក្ខបាន នេះជាផលទី ២ ជាអានិសង្សទី ២ ។ ម្នាលអាវុសោ មួយទៀត ភិក្ខុបានកំណើត ជាឱបបាតិកៈ (អនាគាមិបុគ្គល) តែងបរិញ្វន ក្នុងភពនោះ មានកិរិយាមិនត្រឡប់ចាកលោកនោះ ជាធម្មតា ព្រោះការអស់ ទៅនៃសំយោជនៈជាចំណែកខាងក្រោម ៥ នេះជាផលទី ៣ ជាអានិសង្សទី ៣ ។ ម្នាលអាវុសោ មួយទៀត ភិក្ខុធ្វើឲ្យជាក់ច្បាស់នូវចេតោវិមុត្តិ និង បញ្ញាវិមុត្តិ ដែលមិនមាន​អាសវៈ ព្រោះអស់ទៅនៃអាសវៈទាំងឡាយ ដោយប្រាជ្ញារបស់ខ្លួន ដោយខ្លួនឯង ក្នុងបច្ចុប្បន្ននេះ រមែងសម្រេចសម្រាន្ត នៅដោយឥរិយាបថ នេះជាផលទី ៤ ជាអានិសង្សទី ៤ ។ ម្នាលអាវុសោ ផលទាំង ៤ នេះ អានិសង្សទាំង ៤ នេះ រមែងប្រាកដដល់ពួកភិក្ខុ អ្នកប្រកប រឿយ ៗ នូវសុខល្លិកានុយោគ ទាំងនេះឯង ។</p>
        <p><a class='ref km' id='km117' href='#km117'>១១៧</a>ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជក ជាអន្យតិរ្ថិយ និយាយយ៉ាងនេះថា ពួកសមណៈជាសក្យបុត្តិយ៍ ជាបុគ្គល មានសភាពមិនឋិតថេរ ។ ម្នាលចុន្ទ ពួកបរិញ្វជកជាអន្យតិរ្ថិយ និយាយ យ៉ាងនេះ អ្នកទាំងឡាយត្រូវនិយាយ យ៉ាងនេះថា ម្នាលអាវុសោ ធម៌ទាំង ឡាយដែលព្រះមានព្រះភាគ ព្រះអង្គនោះ ទ្រង់ជ្រាប ទ្រង់ឃើញ ជា ព្រះអរហន្តសម្មាសម្ពុទ្ធ សម្តែងហើយ បញ្ញត្តហើយដល់សាវ័កទាំងឡាយ ជាធម៌ ដែលពួកសាវ័ក មិនត្រូវប្រព្រឹត្តកន្លងដរាបដល់អស់ជីវិត (នោះ) រមែងមានពិត ។ ម្នាលអាវុសោ សសរគោល ឬសសរដែក ដែលលិចទៅក្នុង ដីដ៏ជ្រៅ ដែលបុគ្គលដាំហើយដោយល្អមិនកម្រើក មិនរញ្ជួយយ៉ាងណា មិញ ម្នាលអាវុសោ ធម៌ទាំងឡាយ ដែលព្រះមានព្រះភាគ ព្រះអង្គនោះ ទ្រង់ជ្រាប ទ្រង់ឃើញ ជាព្រះអរហន្តសម្មាសម្ពុទ្ធ សម្តែងហើយ បញ្ញត្ត ហើយ ដល់សាវ័កទាំងឡាយជាធម៌ ដែលពួកសាវ័ក មិនត្រូវ ប្រព្រឹត្តកន្លង ដរាបដល់អស់ជីវិត យ៉ាងនេះឯង ។ ម្នាលអាវុសោ ភិក្ខុណាជាព្រះអរហន្ត-ខីណាស្រព មានព្រហ្មចរិយធម៌ចប់ស្រេចហើយ មានកិច្ចធ្វើហើយ មាន ភារៈ ដាក់ចុះហើយ មានប្រយោជន៍ដល់ហើយ ដោយលំដាប់ មាន សំយោជនៈក្នុងភព អស់រលីងហើយ ជាអ្នកផុតស្រឡះហើយ ព្រោះដឹង ដោយប្រពៃ ភិក្ខុនោះឈប់ប្រព្រឹត្តកន្លង នូវហេតុទាំងឡាយ ៩ យ៉ាង ។ ម្នាលអាវុសោ ភិក្ខុជាខីណាសវៈ ឈប់ក្លែងផ្តាច់បង់ សត្វចាកជីវិត ភិក្ខុជា ខីណាសវៈ ឈប់កាន់យកនូវវត្ថុដែលគេមិនបានឲ្យ ដែលហៅថា លួច ភិក្ខុជាខីណាសវៈ ឈប់សេពនូវមេថុនធម្ម ភិក្ខុជាខីណាសវៈ ឈប់ពោល ពាក្យមុសាវាទ ដោយដឹងខ្លួន ភិក្ខុជាខីណាសវៈ ឈប់បរិភោគនូវកាម ដែលជា សន្និធិការកៈ ទាំងឡាយ ដូចកាលដែលខ្លួន នៅជាគ្រហស្ថ ពីមុន ភិក្ខុជាខីណាសវៈ ឈប់លុះឆន្ទាគតិ ភិក្ខុជាខីណាសវៈ ឈប់លុះ ទោសាគតិ ភិក្ខុជាខីណាសវៈ ឈប់ លុះមោហាគតិ ភិក្ខុជាខីណាសវៈ ឈប់លុះភយាគតិ ។ ម្នាលអាវុសោ ភិក្ខុណា ជាព្រះអរហន្តខីណាស្រព មានព្រហ្មចរិយធម៌ ចប់ស្រេចហើយ មានកិច្ចធ្វើហើយ មានភារៈដាក់ចុះ ហើយ មានប្រយោជន៍ដល់ហើយដោយលំដាប់ មានសញ្ញោជនៈប្រព្រឹត្ត ទៅ ក្នុងភពអស់ហើយ ជាអ្នកផុតស្រឡះហើយ ព្រោះដឹងដោយប្រពៃ ភិក្ខុនោះឈប់ ប្រព្រឹត្តកន្លង នូវហេតុទាំង ៩ យ៉ាងនេះឯង ។</p>
        <p><a class='ref km' id='km118' href='#km118'>១១៨</a>ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជក ជាអន្យតិរ្ថិយ និយាយយ៉ាងនេះថា ព្រះសមណគោតម រមែងបញ្ញត្តញាណ-ទស្សនៈដ៏លើសលប់ ព្រោះប្រារព្ធនូវអតីតកាលប៉ុណ្ណោះ មិនបញ្ញត្តញាណ-ទស្សនៈដ៏លើសលប់ ព្រោះប្រារព្ធនូវកាលជាអនាគតឡើយ ការមិនបញ្ញត្តិ នោះព្រោះហេតុអ្វី ការមិនបញ្ញត្តិដូច្នោះ ព្រោះហេតុដូចម្តេច ។ ឯពួក បរិញ្វជកជាអន្យតិរ្ថិយដទៃនោះ រមែងសម្គាល់នូវពាក្យដែល​គួរ បញ្ញត្តនូវ ហេតុមិនមែនជាញាណទស្សនៈ ដែលឃ្វាងទៅកាន់ទីដទៃ ដោយញាណ-ទស្សនៈ ដែលបែរទៅកាន់ទីដទៃ ប្រៀបដូចជាពួកជនពាលជាអ្នកមិនវៀងវៃ ដូច្នោះឯង ។ ម្នាលចុន្ទ តថាគត រមែងមានសតានុសារិញ្ញាណ ប្រារព្ធ តែកាល ដែលកន្លងទៅហើយ តថាគតនោះ ប្រាថ្នាហេតុ មានប្រមាណ ប៉ុណ្ណា ក៏នឹកតាមហេតុ មានប្រមាណប៉ុណ្ណោះបាន ឯញាណដែលកើត អំពីការត្រាស់ដឹង ប្រារព្ធកាលជាអនាគត ក៏កើតឡើងដល់ តថាគតថា ឥឡូវនេះ ជាតិនេះ ជាជាតិទីបំផុតហើយ ការកើតតទៅទៀត មិនមានទេ ។</p>
        <p><a class='ref km' id='km119' href='#km119'>១១៩</a>ម្នាលចុន្ទ បើពាក្យដែលកន្លងហើយមិនពិត មិនមែនមិន ប្រកបដោយប្រយោជន៍ តថាគតមិនព្យាករពាក្យនោះទេ ។ ម្នាលចុន្ទ បើ ពាក្យដែលកន្លងហើយ ជាពាក្យពិតប្រាកដ (តែ) មិនប្រកបដោយ ប្រយោជន៍ តថាគតក៏មិនព្យាករពាក្យនោះដែរ ។ ម្នាលចុន្ទ ប្រសិនបើពាក្យ ដែលកន្លងហើយ ជាពាក្យពិតប្រាកដ ប្រកបដោយប្រយោជន៍ តថាគតជា អ្នកដឹងកាលគួរ ក្នុងពាក្យនោះ ទើបព្យាករប្រស្នានោះ ។ ម្នាលចុន្ទ បើពាក្យ ជាអនាគត ។ បេ ។ ម្នាលចុន្ទ បើពាក្យជាបច្ចុប្បន្ន មិនពិតមិនមែន មិនប្រកប ដោយប្រយោជន៍ តថាគតរមែងមិនព្យាករពាក្យនោះទេ ។ ម្នាលចុន្ទ បើ ពាក្យជាបច្ចុប្បន្ន ដែលពិតមែន (តែ) មិនប្រកបដោយប្រយោជន៍ តថាគត រមែងមិនព្យាករពាក្យនោះទេ ។ ម្នាលចុន្ទ តែបើពាក្យជាបច្ចុប្បន្ន ដែលពិត មែន ប្រកបដោយប្រយោជន៍ តថាគតជាអ្នកដឹងកាលគួរ ក្នុងពាក្យនោះ ទើបព្យាករនូវប្រស្នានោះ ។ ម្នាលចុន្ទ តថាគតតែងនិយាយក្នុងកាលគួរ និយាយតែពាក្យសច្ចៈ និយាយតែពាក្យពិត និយាយតែពាក្យជា ប្រយោជន៍ និយាយតែពាក្យជាធម៌ និយាយតែពាក្យជាវិន័យ ក្នុងធម៌ទាំងឡាយដែល ជាអតីត អនាគត និងបច្ចុប្បន្ន ព្រោះហេតុនោះ បានជាហៅថា ព្រះតថាគត ដោយប្រការ ដូច្នេះឯង ។</p>
        <p><a class='ref km' id='km120' href='#km120'>១២០</a>ម្នាលចុន្ទ របស់ណាដែលលោក ព្រមទាំងទេវលោក មារលោក ព្រហ្មលោក ទាំងពពួកសត្វព្រមទាំងសមណៈ និងព្រាហ្មណ៍ និងមនុស្សដែលជា សម្មតិទេព បានឃើញហើយ បានឮហើយ បានលិទ្ធ ភ្លក្សហើយ បានដឹងច្បាស់ហើយ បានដល់ហើយ បានស្វែងរកហើយបាន ជ្រើសរើសហើយដោយចិត្ត (របស់នោះ) តថាគត ត្រាស់ដឹងហើយដោយ ប្រពៃ ហេតុដូច្នោះបានជាគេហៅថា ព្រះតថាគត ។ ម្នាលចុន្ទ តថាគត ត្រាស់ដឹងនូវសម្មាសម្ពោធិដ៏ប្រសើរ ក្នុងវេលាយប់ណាផង បរិនិញ្វន ដោយ អនុបាទិសេសនិញ្វនធាតុ ក្នុងវេលាយប់ណាផង រមែងសម្តែងហៅចង្អុល បង្ហាញ នូវហេតុណា ក្នុងចន្លោះនុ៎ះ ហេតុទាំងអស់នោះ សុទ្ធតែពិត មិន មែនត្រឡប់ទៅជាដទៃឡើយ ហេតុដូច្នោះហើយ បានជាគេហៅថា ព្រះតថាគត ។ ម្នាលចុន្ទ តថាគតនិយាយ យ៉ាងណា តែងធ្វើយ៉ាងនោះ ធ្វើយ៉ាងណា តែងនិយាយយ៉ាងនោះ ព្រោះតែតថាគត និយាយយ៉ាងណា តែងធ្វើយ៉ាងនោះ ធ្វើយ៉ាងណាតែងនិយាយយ៉ាងនោះ ហេតុដូច្នោះ ហើយ បានជាគេហៅថា ព្រះតថាគត ។ តថាគតជាអ្នកលើសលប់ មិនមានបុគ្គល ដទៃ គ្របសង្កត់បាន ជាអ្នកចង្អុលបង្ហាញនូវហេតុដ៏ពិត ជាអ្នកផ្សាយនូវ អំណាចទៅក្នុង លោកព្រមទាំងទេវលោក ព្រមទាំងមារលោក ព្រមទាំង ព្រហ្មលោក ព្រមទាំងសមណព្រាហ្មណ៍ និងពពួកសត្វ ព្រមទាំងមនុស្ស ជាសម្មតិទេព ព្រោះហេតុនោះ បានជាគេ ហៅថា ព្រះតថាគត ។</p>
        <p><a class='ref km' id='km121' href='#km121'>១២១</a>ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជក ជាអន្យតិរ្ថិយ និយាយយ៉ាងនេះថា ម្នាលអាវុសោ ខាងមុខអំពីសេចក្តីស្លាប់ ទៅ សត្វនឹងកើតទៀត ឬហ្ន៎ ការយល់ឃើញនេះឯងជាសច្ចៈ ពាក្យដទៃ ជាមោឃៈឬ ។ ម្នាលចុន្ទ (កាលបើ) ពួកបរិញ្វជក ជាអន្យតិរិ្ថយ និយាយ យ៉ាងនេះហើយ អ្នកត្រូវនិយាយយ៉ាងនេះថា ម្នាលអាវុសោ ព្រះមាន ព្រះភាគ មិនដែលសម្តែងថា ខាងមុខអំពីសេចក្តីស្លាប់ទៅ សត្វគង់កើត ទៀត ការយល់នេះឯង ជាសច្ចៈ ពាក្យដទៃ ជាមោឃៈ ដូច្នេះទេ ។ ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជក ជាអន្យតិរិ្ថយ និយាយ យ៉ាងនេះថា ម្នាលចុន្ទ ខាងមុខអំពីសេចក្តីស្លាប់ទៅ សត្វមិនកើតទៀតឬហ្ន៎ ការយល់ឃើញនេះឯង ជាសច្ចៈ ពាក្យដទៃ ជាមោឃៈឬ ។ ម្នាលចុន្ទ (កាល បើ) ពួកបរិញ្វជក ជាអន្យតិរ្ថិយដទៃ និយាយយ៉ាងនេះហើយ អ្នកត្រូវ និយាយយ៉ាងនេះថា ម្នាលអាវុសោ ពាក្យនុ៎ះឯង ព្រះមានព្រះភាគ មិន ព្យាករថា ខាងមុខអំពីសេចក្តីស្លាប់ទៅ សត្វមិនកើតទៀត ការយល់ ឃើញ នេះឯង ជាសច្ចៈ ពាក្យដទៃ ជាមោឃៈ ដូច្នេះទេ ។ ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជកជាអន្យតិរិ្ថយ និយាយយ៉ាងនេះថា ម្នាល អាវុសោ ខាងមុខអំពីសេចក្តីស្លាប់ទៅ សត្វកើតទៀតខ្លះ មិនកើតទៀតខ្លះ ការយល់ឃើញនេះឯង ជាសច្ចៈ ពាក្យដទៃ ជាមោឃៈ ឬហ្ន៎ ។ ម្នាលចុន្ទ (កាលបើ) ពួកបរិញ្វជក ជាអន្យតិរ្ថិយ និយាយយ៉ាងនេះហើយ អ្នកត្រូវ និយាយយ៉ាងនេះថា ម្នាលអាវុសោ ពាក្យនុ៎ះឯង ព្រះមានព្រះភាគ មិន ព្យាករថា ខាងមុខអំពីសេចក្តីស្លាប់ទៅ សត្វកើតទៀតខ្លះ មិនកើត ទៀតខ្លះ ការយល់ឃើញនេះឯង ជាសច្ចៈ ពាក្យដទៃ ជាមោឃៈ ដូច្នេះទេ ។ ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជកជាអន្យតិរ្ថិយ និយាយ យ៉ាងនេះថា ម្នាលអាវុសោ ខាងមុខអំពីសេចក្តីស្លាប់ទៅ សត្វកើតទៀត ក៏មិនមែន មិនកើតទៀត ក៏មិនមែន ការយល់ឃើញនេះឯង ជាសច្ចៈ ពាក្យដទៃ ជាមោឃៈឬហ្ន៎ ។ ម្នាលចុន្ទ (កាលបើ) ពួកបរិញ្វជកជាអន្យតិរ្ថិយ និយាយយ៉ាងនេះហើយ អ្នកត្រូវនិយាយ យ៉ាងនេះថា ម្នាលអាវុសោ ពាក្យ នុ៎ះឯង ព្រះមានព្រះភាគ មិនព្យាករថា ខាងមុខអំពី សេចក្តីស្លាប់ទៅ សត្វ កើតទៀត ក៏មិនមែន មិនកើតទៀតក៏មិនមែន ការយល់ឃើញ នេះឯង ជាសច្ចៈ ពាក្យដទៃ ជាមោឃៈ ដូច្នេះទេ ។</p>
        <p><a class='ref km' id='km122' href='#km122'>១២២</a>ម្នាលចុន្ទ ហេតុជាទីតាំង រមែងមានយ៉ាងនេះ គឺពួកបរិញ្វជក ជាអន្យតិរ្ថិយ និយាយយ៉ាងនេះថា ម្នាលអាវុសោ ហេតុអ្វីបានជាព្រះ សមណគោតម មិនព្យាករពាក្យនុ៎ះ ។ ម្នាលចុន្ទ (កាលបើ) ពួកបរិញ្វជកជា អន្យតិរ្ថិយ និយាយយ៉ាងនេះហើយ អ្នកត្រូវនិយាយ យ៉ាងនេះថា ម្នាល អាវុសោ ព្រោះថា ពាក្យនុ៎ះ មិនប្រកបដោយ​ប្រយោជន៍ មិនប្រកបដោយ ធម៌ មិនមែនជាដើមចមនៃសាសនព្រហ្មចារ្យ មិនប្រព្រឹត្តទៅ ដើម្បីសេចក្តី នឿយណាយ និងប្រព្រឹត្តទៅ ដើម្បីសេចក្តីប្រាសចាករាគៈ មិនប្រព្រឹត្តទៅ ដើម្បីសេចក្តីរំលត់ទុក្ខ មិនប្រព្រឹត្តទៅ ដើម្បីសេចក្តីស្ងប់រម្ងាប់ មិនប្រព្រឹត្តទៅ ដើម្បី សេចក្តីដឹងក្រៃលែង មិនប្រព្រឹត្តទៅ ដើម្បីសេចក្តីត្រាស់ដឹង មិន ប្រព្រឹត្តទៅ ដើម្បីព្រះនិញ្វន ព្រោះហេតុនោះហើយ បានជាព្រះមាន ព្រះភាគ មិនព្យាករពាក្យនោះឡើយ ។ ម្នាលចុន្ទ ហេតុជាទីតាំងរមែងមាន យ៉ាងនេះ គឺពួកបរិញ្វជកជាអន្យតិរិ្ថយ និយាយ យ៉ាងនេះថា ម្នាលអាវុសោ ចុះព្រះសមណគោតម ព្យាករដូចម្តេចទៅវិញ ។ ម្នាលចុន្ទ (កាលបើ) ពួក បរិញ្វជកជាអន្យតិរ្ថិយ និយាយយ៉ាងនេះហើយ អ្នកត្រូវនិយាយយ៉ាងនេះ ថា ម្នាលអាវុសោ ព្រះមានព្រះភាគព្យាករថា នេះជាទុក្ខដូច្នេះ ម្នាល អាវុសោ ព្រះមានព្រះភាគ ព្យាករថា នេះជាទុក្ខសមុទ័យដូច្នេះ ម្នាល អាវុសោ ព្រះមានព្រះភាគ ព្យាករថា នេះជាទុក្ខនិរោធដូច្នេះ ម្នាលអាវុសោ ព្រះមានព្រះភាគព្យាករថា នេះជាទុក្ខនិរោធគាមិនីបដិបទាដូច្នេះ ។ ម្នាល ចុន្ទ ហេតុជាទីតាំងរមែនមាន យ៉ាងនេះគឺ ពួកបរិញ្វជកជាអន្យតិរ្ថិយ និយាយយ៉ាងនេះថា ម្នាលអាវុសោ ព្រោះហេតុអ្វី បានជា ព្រះសមណ- គោតម ព្យាករពាក្យនុ៎ះ ។ ម្នាលចុន្ទ (កាលបើ) ពួកបរិញ្វជកជា អន្យតិរ្ថិយ និយាយយ៉ាងនេះហើយ អ្នកត្រូវនិយាយយ៉ាងនេះថា ម្នាលអាវុសោ ព្រោះ ថា ពាក្យនុ៎ះ ជាពាក្យប្រកបដោយប្រយោជន៍ ប្រកបដោយធម៌ ពាក្យនុ៎ះជា ដើមចមនៃសាសន-ព្រហ្មចារ្យ រមែងប្រព្រឹត្តទៅ ដើម្បីសេចក្តីនឿយណាយ ប្រព្រឹត្តទៅដើម្បីប្រាសចាករាគៈ ប្រព្រឹត្តទៅ ដើម្បីសេចក្តីរំលត់ទុក្ខ ប្រព្រឹត្ត ទៅ ដើម្បីសេចក្តីស្ងប់រម្ងាប់ ប្រព្រឹត្តទៅ ដើម្បីសេចក្តីដឹងក្រៃលែង ប្រព្រឹត្ត ទៅដើម្បីសេចក្តីត្រាស់ដឹង ប្រព្រឹត្តទៅដើម្បីព្រះនិញ្វន ដោយពិត ព្រោះ ហេតុនោះ បានជាព្រះមានព្រះភាគ ទ្រង់ព្យាករពាក្យនោះ ។</p>
        <p><a class='ref km' id='km123' href='#km123'>១២៣</a>ម្នាលចុន្ទ ទិដ្ឋិនិស្ស័យ ទាំងឡាយណា ដែលប្រព្រឹត្តទៅ ក្នុងចំណែកខាងដើម តថាគត ក៏បានសម្តែងទិដ្ឋិនិស្ស័យទាំងឡាយនោះ ដល់អ្នកហើយ តថាគតត្រូវសម្តែងទិដ្ឋិនិស្ស័យទាំងនោះ យ៉ាងណា មួយ វិញទៀត តថាគតមិនត្រូវសម្តែង ទិដ្ឋិនិស្ស័យទាំងនោះ យ៉ាងណា តថាគត នឹងសម្តែងទិដ្ឋិនិស្ស័យទាំងនោះ ដើម្បីអ្នក ចំពោះពួកអន្យតិរ្ថិយដទៃ ក្នុង ហេតុនោះ ដូចម្តេចកើត ។ ម្នាលចុន្ទ ទិដ្ឋិនិស្ស័យទាំងឡាយណា ដែល ប្រព្រឹត្តទៅ ក្នុងខាងមុខ តថាគត ក៏បានសម្តែងទិដ្ឋិនិស្ស័យទាំងនោះ ដល់ អ្នក​ហើយ តថាគត ត្រូវសម្តែងទិដ្ឋិនិស្ស័យទាំងនោះ យ៉ាងណា មួយវិញ ទៀត តថាគត មិនត្រូវសម្តែងទិដ្ឋិនិស្ស័យទាំងនោះយ៉ាងណា តថាគតនឹង មិនសម្តែងទិដ្ឋិនិស្ស័យ ទាំងនោះ ដើម្បីអ្នក ក្នុងហេតុនោះទេឬ ។ ម្នាលចុន្ទ ទិដ្ឋិនិស្ស័យទាំងឡាយណា ដែលប្រព្រឹត្តទៅ ក្នុងចំណែកខាងដើម តថាគត សម្តែងទិដ្ឋិនិស្ស័យទាំងឡាយនោះហើយ តថាគតត្រូវសម្តែងទិដិ្ឋនិស្ស័យ ទាំងនោះ យ៉ាងណា មួយវិញទៀត មិនត្រូវសម្តែង ទិដ្ឋិនិស្ស័យទាំងនោះ យ៉ាងណា ទិដ្ឋិនិស្ស័យទាំងនោះ តើដូចម្តេច ។ ម្នាលចុន្ទ មានសមណៈ និងព្រាហ្មណ៍មួយពួក ធ្លាប់និយាយយ៉ាងនេះ ធ្លាប់យល់ឃើញយ៉ាងនេះថា ខ្លួននិងលោក ជាសភាវៈទៀង ការយល់ឃើញនេះឯង ជាសច្ចៈ​ ពាក្យដទៃ ជាមោឃៈ ។ ម្នាលចុន្ទ មួយទៀត រមែងមានសមណៈនិងព្រាហ្មណ៍មួយពួក ធ្លាប់និយាយយ៉ាងនេះ ធ្លាប់យល់ឃើញយ៉ាងនេះថា ខ្លួននិងលោក ជា សភាវៈមិនទៀង ។ សេចក្តីសង្ខេប ។ ខ្លួននិងលោកជាសភាវៈទៀងក៏មាន មិនទៀង ក៏មាន ។ ខ្លួននិងលោក ជាសភាវៈទៀង ក៏មិនមែន មិនទៀង ក៏មិនមែន ។ ខ្លួននិងលោក គឺខ្លួនឯងធ្វើ ។ ខ្លួននិងលោក គឺអ្នកដទៃធ្វើ ។ ខ្លួននិងលោក គឺខ្លួនឯងធ្វើក៏មាន អ្នកដទៃធ្វើក៏មាន ។ ខ្លួននិងលោក គឺខ្លួនឯងធ្វើ ក៏មិនមែន អ្នកដទៃធ្វើក៏មិនមែន គឺកើតឡើងដោយឥតហេតុ ការយល់ឃើញ នេះឯង ជាសច្ចៈ ពាក្យដទៃ ជាមោឃៈ ។ សុខនិងទុក្ខ ជា ធម្មជាតទៀង ។ សុខនិងទុក្ខ ជាធម្មជាតមិនទៀង ។ សុខនិងទុក្ខ ជា ធម្មជាតទៀងខ្លះ មិនទៀងខ្លះ ។ សុខនិងទុក្ខ ជាធម្មជាតទៀងក៏មិនមែន មិនទៀងក៏មិនមែន ។ សុខនិងទុក្ខ​ ខ្លួនឯងធ្វើ ។ សុខនិងទុក្ខ អ្នកដទៃធ្វើ ។ សុខនិងទុក្ខ ខ្លួនឯងធ្វើខ្លះ អ្នកដទៃធ្វើខ្លះ ។ សុខនិងទុក្ខ មិនមែនខ្លួនឯងធ្វើ មិនមែនអ្នកដទៃធ្វើ គឺកើតឡើងដោយឥតហេតុ ការយល់ឃើញនេះឯង ជាសច្ចៈ ពាក្យដទៃ ជាមោឃៈ ។</p>
        <p><a class='ref km' id='km124' href='#km124'>១២៤</a>ម្នាលចុន្ទ បណ្តាពួកសមណៈនិងព្រាហ្មណ៍ទាំងនោះ ពួក សមណៈ និងព្រាហ្មណ៍ណា ធ្លាប់និយាយយ៉ាងនេះ ធ្លាប់យល់ឃើញយ៉ាង នេះថា ខ្លួននិងលោក ជាសភាវៈទៀង ការយល់ឃើញ នេះឯងជាសច្ចៈ ពាក្យដទៃ ជាមោឃៈ ដូច្នេះ តថាគត ក៏ចូលទៅរកពួកសមណៈ និង ព្រាហ្មណ៍ទាំងនោះ ហើយសួរយ៉ាងនេះថា ម្នាលអាវុសោ ការយល់ឃើញ ថា ខ្លួននិងលោក ជាសភាវៈទៀងនេះ អ្នកនិយាយមែនឬ ។ ពួកសមណៈ និងព្រាហ្មណ៍ទាំងនោះ បាននិយាយនូវពាក្យណា យ៉ាងនេះថា ការយល់ ឃើញនេះឯង ជាសច្ចៈ ពាក្យដទៃ ជាមោឃៈ ។ តថាគតក៏មិនយល់តាម ពាក្យនោះ របស់ពួកសមណៈ និងព្រាហ្មណ៍នោះទេ ។ ដំណើរនោះ ព្រោះ ហេតុអ្វី ។ ម្នាលចុន្ទ ព្រោះថា គង់មានសត្វពួក ១ មានសេចក្តីសម្គាល់ ដោយឡែក ក្នុងដំណើរនេះដែរ ។ ម្នាលចុន្ទ តថាគត ពិចារណា មិនឃើញ បុគ្គល ស្មើដោយញាណដ៏ស្មើរបស់តថាគត ដោយបញ្ញត្តិនេះសោះ មានពី ណា​ក្រៃលែងជាង មានតែតថាគតហ្នឹងឯងក្រៃលែង (ជាងគេ) ក្នុង អធិប្បញ្ញត្តិទាំងនោះ ។</p>
        <p><a class='ref km' id='km125' href='#km125'>១២៥</a>ម្នាលចុន្ទ បណ្តាពួកសមណៈ និងព្រាហ្មណ៍ទាំងនោះ ពួក សមណញ្រហ្មណ៍ណា ធ្លាប់និយាយយ៉ាងនេះ ធា្លប់យល់ឃើញយ៉ាងនេះថា ខ្លួននិងលោក ជាសភាវៈមិនទៀង ។ សេចក្តីសង្ខេប ។ ខ្លួននិងលោក ជា សភាវៈទៀងខ្លះ មិនទៀងខ្លះ ។ ខ្លួននិងលោក ជាសភាវៈ ទៀងក៏មិនមែន មិនទៀងក៏មិនមែន ។ ខ្លួននិងលោក ខ្លួនឯងធ្វើ ។ ខ្លួននិងលោក អ្នកដទៃធ្វើ ។ ខ្លួននិងលោក ខ្លួនឯងធ្វើក៏មាន អ្នកដទៃធ្វើក៏មាន ។ ខ្លួននិងលោក ខ្លួនឯង តាក់តែងក៏មិនមែន អ្នកដទៃតាក់តែងក៏មិនមែន កើតឡើងដោយឥតហេតុ ។ សុខនិងទុក្ខ ជាធម្មជាតទៀង ។ សុខនិងទុក្ខ ជាធម្មជាតមិនទៀង ។ សុខនិង ទុក្ខ ជាធម្មជាតទៀងខ្លះ មិនទៀងខ្លះ ។ សុខនិងទុក្ខ ជាធម្មជាតទៀងក៏មិន មែន មិនទៀង ក៏មិនមែន ។ សុខនិងទុក្ខ ខ្លួនឯងតាក់តែង ។ សុខនិងទុក្ខ អ្នកដទៃតាក់តែង ។ សុខនិងទុក្ខ ខ្លួនឯងតាក់តែងក៏មាន អ្នកដទៃតាក់តែង ក៏មាន ។ សុខនិងទុក្ខ ខ្លួនឯង តាក់តែង ក៏មិនមែន អ្នកដទៃតាក់តែង ក៏មិន មែន កើតឡើង ដោយឥតហេតុ ។ ការយល់ឃើញ នេះឯង ជាសច្ចៈ ពាក្យ ដទៃ ជាមោឃៈ ដូច្នេះ ។ តថាគត ក៏ចូលទៅរកពួកបរិញ្វជក ទាំងនេះហើយ សួរយ៉ាងនេះថា ម្នាលអាវុសោ ការយល់ឃើញថា សុខនិងទុក្ខមិនមែន ខ្លួនឯងធ្វើ មិនមែនបុគ្គលដទៃធ្វើកើតឡើង ដោយឥតហេតុនេះ អ្នក និយាយមែនឬ ។ ពួកសមណៈនិងព្រាហ្មណ៍ទាំងនោះ និយាយនូវពាក្យណា យ៉ាងនេះថា ការយល់ឃើញ នេះឯងជាសច្ចៈ ពាក្យដទៃជាមោឃៈ ។ តថាគតក៏មិនយល់ តាមពាក្យនោះ របស់ សមណព្រាហ្មណ៍ទាំងនោះទេ ។ ដំណើរនុ៎ះ ព្រោះហេតុអ្វី ។ ម្នាលចុន្ទ ព្រោះថា គង់មាន​សត្វពួកខ្លះ មាន សេចក្តីសម្គាល់ដោយឡែក ក្នុងរឿងនេះដែរ ។ ម្នាលចុន្ទ តថាគត ពិចារណា មិនឃើញ នូវបុគ្គលសើ្ម ដោយញាណដ៏ស្មើ របស់តថាគត ក្នុងបញ្ញត្តិនេះ មានពីណាក្រៃលែងជាង មានតែតថាគតហ្នឹងឯង ក្រៃលែងជាងគេ ក្នុង អធិប្បញ្ញត្តិនោះ ។ ម្នាលចុន្ទ ទិដ្ឋិនិស្ស័យទាំងឡាយ ដែលប្រព្រឹត្តទៅ ក្នុង ចំណែកខាងដើមនេះឯង តថាគត បានសម្តែងដល់អ្នកហើយ តថាគត ត្រូវសម្តែងទិដ្ឋិនិស្ស័យទាំងឡាយនោះ យ៉ាងណា មួយវិញទៀត តថាគត មិនត្រូវសម្តែងទិដ្ឋិនិស្ស័យទាំងនោះ យ៉ាងណា តថាគតនឹង សម្តែង ទិដ្ឋិនិស្ស័យទាំងនោះ ដើម្បីអ្នកក្នុងហេតុទាំងនោះ ដូចម្តេចកើត ។</p>
        <p><a class='ref km' id='km126' href='#km126'>១២៦</a>ម្នាលចុន្ទ ទិដ្ឋិនិស្ស័យទាំងឡាយណា ដែលប្រព្រឹត្តទៅក្នុង ខាងមុខ តថាគត បានសម្តែងទិដ្ឋិនិស្ស័យទាំងនោះហើយ តថាគតត្រូវ សម្តែងទិដ្ឋិនិស្ស័យទាំងនោះ យ៉ាងណា តថាគតមិនត្រូវសម្តែងទិដ្ឋិនិស្ស័យ ទាំងនោះ យ៉ាងណា ឯទិដ្ឋិនិស្ស័យទាំងនោះ តើដូចម្តេច តថាគតនឹង សម្តែងទិដ្ឋិនិស្ស័យទាំងនោះ ដើម្បីអ្នកក្នុងហេតុនោះ ដូចម្តេចកើត ។ ម្នាលចុន្ទ មានសមណព្រាហ្មណ៍ ១ ពួកនេះ ធ្លាប់និយាយយ៉ាងនេះ ធ្លាប់ យល់ឃើញ យ៉ាងនេះថា ខាងមុខអំពីសេចក្តីស្លាប់ទៅ ខ្លួនមានរូបមិនមាន រោគ ការយល់ឃើញ នេះឯង ជាសច្ចៈ ពាក្យដទៃ ជាមោឃៈដូច្នេះ ។ ម្នាល ចុន្ទ មានសមណព្រាហ្មណ៍ ១ ពួក ធ្លាប់និយាយយ៉ាងនេះ ធ្លាប់យល់ឃើញ យ៉ាងនេះថា ខ្លួនមិនមានរូប ។ ខ្លួនមានរូប ក៏មាន ឥតមានរូបក៏មាន ។ ខ្លួនមានរូបក៏មិនមែន ឥតរូបក៏មិនមែន ។ ខ្លួនមានសញ្ញា ។ ខ្លួនមិនមាន សញ្ញា ។ ខ្លួនមានសញ្ញាក៏មាន ឥតសញ្ញាក៏មាន ។ ខ្លួនមានសញ្ញាក៏មិនមែន ឥតសញ្ញាក៏មិនមែន ។ ខាងមុខអំពីសេចក្តីស្លាប់ទៅ ខ្លួនរមែងដាច់សូន្យទៅ វិនាសទៅ មិនកើតទៀត ការយល់ឃើញនេះឯង ជាសច្ចៈ ពាក្យដទៃ ជាមោឃៈ ដូច្នេះ ។ ម្នាលចុន្ទ បណ្តាសមណព្រាហ្មណ៍ទាំងឡាយនោះ សមណព្រាហ្មណ៍ទាំងឡាយណា ធ្លាប់និយាយ យ៉ាងនេះ ធ្លាប់យល់ឃើញ យ៉ាងនេះថា ខាងមុខអំពីសេចក្តីស្លាប់ ខ្លួននៅមានរូប មិនមាន រោគ ការ យល់នេះឯង ជាសច្ចៈ ពាក្យដទៃ ជាមោឃៈ ដូច្នេះ តថាគត ក៏ចូលទៅរក ពួកសមណព្រាហ្មណ៍ទាំងនោះ ហើយនិយាយ យ៉ាងនេះថា ម្នាលអាវុសោ ខាងមុខអំពី សេចក្តីស្លាប់ ខ្លួននៅមានរូប មិនមានរោគ នេះអ្នកនិយាយ មែនឬ ។ មួយទៀត ពួកសមណព្រាហ្មណ៍ទាំងនោះ បាននិយាយពាក្យ ណាយ៉ាងនេះថា ការយល់ឃើញនេះឯង ជាសច្ចៈ ពាក្យដទៃ ជាមោឃៈ ។ តថាគត មិនយល់តាមពាក្យនោះ របស់សមណ ព្រាហ្មណ៍ទាំងឡាយនោះ ទេ ។ ដំណើរនុ៎ះ ព្រោះហេតុអ្វី ។ ម្នាលចុន្ទ ព្រោះថា គង់មាន សត្វពួកខ្លះ មានសេចក្តីសម្គាល់ដោយឡែក ក្នុងដំណើរនេះដែរ ។ ម្នាលចុន្ទ តថាគត ពិចារណាមិនឃើញបុគ្គល ស្មើដោយញាណ ដ៏ស្មើរបស់តថាគត ក្នុងបញ្ញត្តិ នេះទេ មានពីណា ក្រៃលែងជាង មានតែតថាគតហ្នឹងឯង ក្រៃលែង (ជាងគេ) ក្នុងអធិប្បញ្ញត្តិ នោះ ។</p>
        <p><a class='ref km' id='km127' href='#km127'>១២៧</a>ម្នាលចុន្ទ បណ្តាពួកសមណព្រាហ្មណ៍ទាំងនោះ ពួក សមណព្រាហ្មណ៍ណា ធ្លាប់និយាយយ៉ាងនេះ ធ្លាប់យល់យ៉ាងនេះថា ខ្លួន មិនមានរូប ។ ខ្លួនមានរូបក៏មាន ឥតរូបក៏មាន ។ ខ្លួនមានរូបក៏មិនមែន ឥតរូបក៏មិនមែន ។ ខ្លួនមានសញ្ញា ។ ខ្លួនឥតសញ្ញា ។ ខ្លួនមានសញ្ញាក៏មាន ឥតសញ្ញាក៏មាន ។ ខ្លួនមានសញ្ញាក៏មិនមែន ឥតសញ្ញាក៏មិនមែន ។ ខាង មុខអំពីសេចក្តីស្លាប់ ខ្លួនរមែងដាច់សូន្យទៅ វិនាសទៅ មិនកើតទៀត ការយល់ឃើញនេះឯង ជាសច្ចៈ ពាក្យដទៃ ជាមោឃៈ ដូច្នេះ តថាគត ក៏ចូលទៅរកពួកសមណ ព្រាហ្មណ៍ទាំងនោះ ហើយនិយាយយ៉ាងនេះថា ម្នាលអាវុសោ ខាងមុខអំពី សេចក្តីស្លាប់ ខ្លួនរមែងដាច់សូន្យទៅ វិនាសទៅ មិនកើតទៀតនេះ អ្នកនិយាយមែនឬ ។ ម្នាលចុន្ទ ពួកសមណព្រាហ្មណ៍ ទាំងនោះ និយាយនូវពាក្យណា យ៉ាងនេះថា ការយល់ឃើញ នេះឯង ជាសច្ចៈ ពាក្យដទៃ ជាមោឃៈដូច្នេះ ។ តថាគត មិនយល់តាមពាក្យរបស់ ពួកគេ នោះទេ ។ ដំណើរនុ៎ះ ព្រោះហេតុអ្វី ។ ម្នាលចុន្ទ ព្រោះថា មានសត្វ ១ ពួក តែងមានសេចក្តីសម្គាល់ ដោយឡែកក្នុងដំណើរនេះ ។ ម្នាលចុន្ទ តថាគតពិចារណា មិនឃើញ បុគ្គលស្មើដោយញាណដ៏ស្មើរបស់តថាគត ក្នុងបញ្ញត្តិនេះសោះ មានពីណាក្រៃលែង ជាង មានតែតថាគត ហ្នឹងឯង ក្រៃលែង (ជាងគេ) ក្នុងអធិប្បញ្ញត្តិនោះ ។ ម្នាលចុន្ទ ទិដ្ឋិនិស្ស័យទាំងឡាយ ដែលប្រព្រឹត្តទៅ ក្នុងខាងមុខនេះឯង តថាគត បានសម្តែង ដល់អ្នកហើយ តថាគត ត្រូវសម្តែងទិដ្ឋិនិស្ស័យទាំងនោះ យ៉ាងណា មួយវិញទៀត មិន ត្រូវសម្តែងទិដ្ឋិនិស្ស័យ ទាំងនោះយ៉ាងណា តថាគតនឹងសម្តែងនូវ ទិដ្ឋិនិស្ស័យ ទាំងនោះ ដើម្បីអ្នក ក្នុងហេតុ ទាំងនោះ ដូចម្តេចកើត ។</p>
        <p><a class='ref km' id='km128' href='#km128'>១២៨</a>ម្នាលចុន្ទ សតិប្បដ្ឋានទាំង ៤ ដែលតថាគតសម្តែងហើយ បញ្ញត្តហើយ យ៉ាងនេះ ដើម្បីលះបង់ ដើម្បីឈានកន្លងនូវពួកទិដ្ឋិនិស្ស័យ ដែលប្រព្រឹត្តទៅ ក្នុងចំណែក ខាងដើមនេះផង នូវពួកទិដ្ឋិនិស្ស័យដែល ប្រព្រឹត្តទៅ ក្នុងចំណែកខាងមុខនេះផង ។ សតិប្បដ្ឋានទាំង ៤ ដូចម្តេច ។ ម្នាលចុន្ទ ភិក្ខុក្នុងធម្មវិន័យនេះ រមែងមានកិរិយា ពិចារណារឿយ ៗ នូវ កាយក្នុងកាយ មានព្យាយាមជាគ្រឿងដុតនូវកិលេស ជាអ្នកដឹងខ្លួន មាន ស្មារតី គប្បីកម្ចាត់បង់នូវអភិជ្ឈា និងទោមនស្សក្នុងលោក ។ ក្នុងវេទនា ទាំងឡាយ ។ ក្នុងចិត្ត ។ ភិក្ខុមានកិរិយាពិចារណារឿយ ៗ នូវធម៌ក្នុង ធម៌ទាំងឡាយ មានព្យាយាមជាគ្រឿងដុតនូវកិលេស ជាអ្នកដឹងខ្លួន មាន ស្មារតី គប្បីកម្ចាត់បង់នូវអភិជ្ឈា និងទោមនស្ស ក្នុងលោក ម្នាលចុន្ទ សតិប្បដ្ឋានទាំង ៤ នេះ ដែលតថាគត សម្តែងហើយ បញ្ញត្តហើយ យ៉ាង នេះ ដើម្បីលះបង់ ដើម្បីឈានកន្លង នូវពួកទិដ្ឋិនិស្ស័យ ដែលប្រព្រឹត្តទៅ ក្នុងចំណែក ខាងដើមនេះផង នូវពួកទិដ្ឋិនិស្ស័យ ដែលប្រព្រឹត្តទៅ ក្នុង ចំណែកខាងមុខនេះផង ។</p>
        <p><a class='ref km' id='km129' href='#km129'>១២៩</a>សម័យនោះឯង ព្រះឧបទានមានអាយុ ឈរបក់ព្រះមាន ព្រះភាគ អំពីខាងក្រោយនៃព្រះមានព្រះភាគ លំដាប់នោះ ព្រះឧបទាន មានអាយុ បានក្រាបទូល ព្រះមានព្រះភាគ យ៉ាងនេះថា បពិត្រព្រះអង្គដ៏ ចម្រើន ហេតុនេះអស្ចារ្យណាស់ មិនគួរកើតបានសោះ បពិត្រព្រះអង្គដ៏ ចម្រើន ធម្មបរិយាយនេះ គួរជាទីជ្រះថ្លាហ្ន៎ បពិត្រព្រះអង្គ ដ៏ចម្រើន ធម្មបរិយានេះ គួរជាទីជ្រះថ្លាល្អហ្ន៎ បពិត្រព្រះអង្គដ៏ចម្រើន ធម្មបរិយាយ នេះ ឈ្មោះអ្វី ។ ព្រះអង្គត្រាស់ថា ម្នាលឧបទាន ហេតុដូច្នោះ អ្នកចូរចាំ ទុកនូវធម្មបរិយាយ នេះថា ជាបាសាទិកៈដូច្នេះចុះ ។ លុះព្រះមានព្រះភាគ បានសម្តែងសូត្រនេះ (ចប់) ហើយ ។ ឧបទានមានអាយុ ក៏មានចិត្តត្រេកអរ រីករាយ ចំពោះភាសិត របស់ព្រះមានព្រះភាគ ដោយប្រការដូច្នេះឯង ។</p>
        <p>ចប់ បាសាទិកសូត្រ ទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>