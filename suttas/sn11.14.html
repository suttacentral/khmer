<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.14' lang='km'>
        <header>
            <ul>
            </ul>
            <h1>ទឡិទ្ទ​សូត្រ ទី ៤</h1>
        </header>
        <p><a class='ref km' id='km395' href='#km395'>៣៩៥</a>សម័យ​មួយ ព្រះមានព្រះភាគ ទ្រង់​គង់​នៅក្នុង​វត្ត​វេឡុវ័ន ជា​កលន្ទនិវាបស្ថាន ជិត​ក្រុង​រាជ​គ្រឹះ។ ក្នុង​ទី​នោះ​ឯង ព្រះមានព្រះភាគទ្រង់​ត្រាស់​ហៅ​ពួក​ភិក្ខុ​ថា ម្នាល​ភិក្ខុ​ទាំងឡាយ។ ភិក្ខុ​ទាំង​នោះ ទទួល​ព្រះ​ពុទ្ធដីកា នៃ​ព្រះមានព្រះភាគ​ថា ព្រះ​ករុណា​ព្រះអង្គ។</p>
        <p><a class='ref km' id='km396' href='#km396'>៣៩៦</a>ព្រះមានព្រះភាគ ទ្រង់​ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ កាល​ពី​ព្រេង​នាយ មាន​បុរស​ម្នាក់ នៅ​ក្នុង​ក្រុង​រាជ​គ្រឹះ​នេះ​ឯង ជា​មនុស្ស​កម្សត់ មនុស្ស​កំព្រា ជា​មនុស្ស​ថោកទាប។ បុរស​នោះ​បាន​សមាទាន​សទ្ធា សមាទាន​សីលៈ សមាទាន​សុតៈ សមាទាន​ចាគៈ សមាទាន​បញ្ញា ក្នុង​ធម៌​វិន័យ ដែល​ព្រះ​តថាគត​បាន​សម្តែង​ហើយ។ លុះ​បុរស​នោះ​សមាទាន​សទ្ធា សមាទាន​សីលៈ សមាទាន​សុតៈ សមាទាន​ចាគៈ សមាទាន​បញ្ញា ក្នុង​ធម៌​វិន័យ ដែល​ព្រះ​តថាគត​សម្តែង​ហើយ​បែក​ធ្លាយ​រាង​កាយ​ស្លាប់​ទៅ បាន​ទៅ​កើត​ក្នុង​សុគតិ​សួគ៌ ទេវលោក​ជាមួយ​នឹង​ពួក​ទេវតា​ជាន់​តាវត្តិង្ស។ ទេវ​បុត្រ​នោះ មាន​សម្បុរ​និង​យស​រុងរឿង​លើស ជាង​ពួក​ទេវតា​ដទៃ។</p>
        <p><a class='ref km' id='km397' href='#km397'>៣៩៧</a>ម្នាល​ភិក្ខុ​ទាំងឡាយ បាន​ឮ​មក​ក្នុង​រឿង​នោះ​ថា ពួក​ទេវតា​ជាន់​តាវត្តិង្ស ពោល​ទោស តិះដៀល បន្តុះ​បង្អាប់​ថា អស្ចារ្យ​ណាស់​ហ្ន៎ ចម្លែក​ណាស់​ហ្ន៎ ព្រោះ​ថា ទេវបុត្ត​នេះ កាល​កើត​ជា​មនុស្ស ក្នុង​ជាតិ​មុន ជា​មនុស្ស​កម្សត់ ជា​មនុស្ស​កំព្រា ជា​មនុស្ស​ថោកទាប​សោះ បុរស​នោះ លុះ​បែក​ធ្លាយ​រាងកាយ​ស្លាប់​ទៅ បាន​មក​កើត​ក្នុង​សុគតិ​សួគ៌ ទេវលោក ជាមួយ​​នឹង​ពួក​ទេវតា​ជាន់​តាវត្តិង្ស ទេវបុត្ត​នោះ មាន​សម្បុរ​និង​យស​រុងរឿង លើស​ទេវតា​ដទៃ។ ម្នាល​ភិក្ខុ​ទាំងឡាយ គ្រា​នោះ​ឯង សក្កទេវានមិន្ទ បាន​ហៅ​ពួក​ទេវតា​ជាន់​តាវត្តិង្ស​មក​ថា ម្នាល​ពួក​អ្នក​និទ៌ុក្ខ អ្នក​ទាំងឡាយ កុំ​ពោល​ទោស​ទេវបុត្ត​នុ៎ះ​ឡើយ ម្នាល​ពួក​អ្នក​និទ៌ុក្ខ ទេវបុត្ត​នុ៎ះ កាល​កើត​ជា​មនុស្ស បាន​សមាទាន​សទ្ធា សមាទាន​សីលៈ សមាទាន​សុតៈ សមាទាន​ចាគៈ សមាទាន​បញ្ញា ក្នុង​ធម៌​វិន័យ ដែល​ព្រះ​តថាគត​សម្តែង​ហើយ លុះ​ទេវបុត្ត​នោះ បាន​សមាទាន​សទ្ធា សមាទាន​សីលៈ សមាទាន​សុតៈ សមាទាន​ចាគៈ សមាទាន​បញ្ញា ក្នុង​ធម៌​វិន័យ ដែល​ព្រះ​តថាគត​សម្តែង​ហើយ បែក​ធ្លាយ​រាងកាយ​ស្លាប់​ទៅ បាន​មក​កើត​ក្នុង​សុគតិ​សួគ៌ ទេវលោក ជាមួយ​នឹង​ពួក​ទេវតា​ជាន់​តាវត្តិង្ស បាន​ជា​ទេវបុត្ត​នោះ​មាន​សម្បុរ​និង​យស​រុងរឿង ជាង​ពួក​ទេវតា​ឯទៀត។</p>
        <p><a class='ref km' id='km398' href='#km398'>៣៩៨</a>ម្នាល​ភិក្ខុ​ទាំងឡាយ កាល​ដែល​សក្កទេវានមិន្ទ​ ពន្យល់​ពួក​ទេវតា​ជាន់​តាវត្តិង្ស​ហើយ បាន​ពោល​គាថា​ទាំងឡាយ​នេះក្នុង​វេលា​នោះ​ថា</p>
        <p>សទ្ធា​របស់​បុគ្គល​ណា មិន​កម្រើក បាន​តម្កល់​ដោយ​ប្រពៃ ក្នុង​ព្រះ​តថាគត ទាំង​សីល​របស់​បុគ្គល​ណា​ដ៏​ល្អ ជាទី​ត្រេកអរ​នៃ​ព្រះអរិយៈ ដែល​លោក​សរសើរ​ហើយ សេចក្ដី​ជ្រះថ្លា​របស់​បុគ្គល​ណា​មាន​ក្នុង​សង្ឃ ទាំង​ទស្សនៈ​ក៏​ត្រឹមត្រូវ ពួក​បណ្ឌិត​ហៅ​បុគ្គល​នោះ​ថា មិន​មែន​ជា​មនុស្ស​ក្រខ្សត់​ខ្សោយ​ទេ ជីវិត​របស់​អ្នក​នោះ មិន​មែន​ជា​មោឃៈ​ទេ ព្រោះ​ហេតុ​នោះ បណ្ឌិត​កាល​បើ​នឹក​នូវ​ពាក្យ​ប្រៀនប្រដៅ របស់​ព្រះពុទ្ធ គួរ​ប្រកប​រឿយៗ នូវ​សទ្ធា​ផង សីល​ផង សេចក្ដី​ជ្រះថ្លា​ផង ការ​ឃើញ​នូវ​ធម៌​ផង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>