<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.16' lang='km'>
        <header>
            <ul>
            </ul>
            <h1>បច្ចនិក​សូត្រ ទី ៦</h1>
        </header>
        <p><a class='ref km' id='km១៨០' href='#km១៨០'>១៨០</a>សម័យ​មួយ ព្រះ​មាន​ព្រះ​ភាគ ទ្រង់​គង់​នៅក្នុង​វត្ត​ជេតពន របស់​អនាថបិណ្ឌិក​គហបតី ជិត​ក្រុង​សាវត្ថី។ សម័យ​នោះ​ឯង ព្រាហ្មណ៍ ឈ្មោះ​បច្ចនិកសាតៈ (អ្នក​មាន​សេចក្ដី​សុខ​ជា​សត្រូវ) អាស្រ័យ​នៅក្នុង​ក្រុង​សាវត្ថី។ គ្រានោះ បច្ចនិកសាត​ព្រាហ្មណ៍ មាន​សេចក្ដី​ត្រិះរិះ យ៉ាង​នេះ​ថា បើ​ដូច្នោះ មានតែ​អាត្មា​អញ​ចូល​ទៅ​រក​ព្រះ​សមណ​គោតម បើ​ព្រះ​សមណ-​គោតម នឹង​ពោល​នូវ​ពាក្យ​ណាៗ អាត្មា​អញ​គប្បី​ពោល​ទាស់​នឹង​ពាក្យ​នោះៗ របស់​លោក។</p>
        <p><a class='ref km' id='km១៨១' href='#km១៨១'>១៨១</a>សម័យ​នោះ​ឯង ព្រះ​មាន​ព្រះ​ភាគ ទ្រង់​ចង្ក្រម​ក្នុង​ទីវាល។ គ្រានោះ បច្ចនិកសាត​ព្រាហ្មណ៍ ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ដើរ​តាម​ព្រះ​មាន​ព្រះ​ភាគ ដែល​កំពុង​ចង្ក្រម ក្រាប​បង្គំ​ទូល​ព្រះ​មាន​ព្រះ​ភាគ យ៉ាង​នេះ​ថា បពិត្រ​ព្រះ​សមណៈ សូម​ព្រះអង្គ​សម្តែង​ធម៌។</p>
        <p><a class='ref km' id='km១៨២' href='#km១៨២'>១៨២</a>ព្រះអង្គ​ត្រាស់​ថា បច្ចនិកសាត​ព្រាហ្មណ៍ មាន​ចិត្ត​សៅហ្មង ច្រើន​ដោយ​ការ​ប្រណាំង​ប្រជែង មិន​ងាយ​នឹង​ដឹង​សុភាសិត​ទេ លុះ​តែ​បុគ្គល​ណា នាំ​ចេញ​នូវ​ការ​ប្រណាំង​ប្រជែង​ផង នូវ​សេចក្ដី​មិន​ជ្រះថ្លា​នៃ​ចិត្ត​ផង លះបង់​នូវ​គំនុំ​ផង បុគ្គល​នោះ ទើប​ដឹង​នូវ​សុភាសិត​បាន។</p>
        <p><a class='ref km' id='km១៨៣' href='#km១៨៣'>១៨៣</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ បច្ចនិក​-សា​ត​​​​ព្រាហ្មណ៍ ក៏​ក្រាប​បង្គំ​ទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ សូម​ព្រះ​គោតម​ដ៏​ចម្រើន ជ្រាប​នូវ​ខ្ញុំ​ព្រះអង្គ​ថា​ជា​ឧបាសក ដល់​នូវ​ព្រះ​រតនត្រ័យ​ជា​ទីពឹង ​ស្មើ​ដោយ​ជីវិត តាំងពី​ថ្ងៃនេះ​ជាដើម​រៀងទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>