<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn10.3' lang='km'>
        <header>
            <ul>
            </ul>
            <h1>សូចិលោម​សូត្រ ទី ៣</h1>
        </header>
        <p><a class='ref km' id='km២៨៦' href='#km២៨៦'>២៨៦</a>សម័យ​មួយ ព្រះ​មាន​ព្រះ​ភាគ ទ្រង់​គង់​នៅ លើ​គ្រែ​ឈ្មោះ​ដង្កិត ជា​លំនៅ​នៃ​យក្ស​ឈ្មោះ​សូចិលោមៈ ជិត​ស្រុក​គយា។ ក៏​សម័យ​នោះ​ឯង យក្ស​ឈ្មោះ​ខរៈ និង​យក្ស​ឈ្មោះ​សូចិលោមៈ ដើរ​ក្នុង​ទី​មិន​ឆ្ងាយ អំពី​ព្រះ​មាន​ព្រះ​ភាគ។ ទើប​ខរ​យក្ស​និយាយ​នឹង​សូចិលោម​យក្ស​យ៉ាង​នេះ​ថា នុ៎ះ​ជា​សមណៈ​ធំ។ សូចិលោមយក្ស​តប​វិញ​ថា នុ៎ះ​មិន​មែន​ជា​សមណៈ​ធំ​ទេ នុ៎ះ​ជា​សមណៈ​តូច​ទេ​តើ ខ្ញុំ​ស្គាល់​ជា​ប្រាកដ​ថា នោះ​ជា​សមណៈ​ធំ ឬ​សមណៈ​តូច។</p>
        <p><a class='ref km' id='km២៨៧' href='#km២៨៧'>២៨៧</a>គ្រា​នោះ​ឯង សូចិលោមយក្ស បាន​ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ទើប​បង្អោន​កាយ​ទៅ​រក​ព្រះ​មាន​ព្រះ​ភាគ។ លំដាប់​នោះ ព្រះ​មាន​ព្រះ​ភាគ ងាក​ព្រះ​កាយ​ចេញ។ គ្រា​នោះ​ឯង សូចិលោមយក្ស បាន​ក្រាប​បង្គំ​ទូល ព្រះ​មាន​ព្រះ​ភាគ​យ៉ាង​នេះ​ថា បពិត្រ​សមណៈ លោក​ខ្លាច​ខ្ញុំ​ឬ។ ព្រះអង្គ​ទ្រង់​ត្រាស់​ថា ម្នាល​អាវុសោ តថាគត មិន​ខ្លាច​អ្នក​ឯង​ទេ តែ​សម្ផស្ស​របស់​អ្នក​ឯង អាក្រក់​ណាស់។ បពិត្រ​សមណៈ ខ្ញុំ​នឹង​សួរ​ប្រស្នា​ចំពោះ​លោក បពិត្រ​សមណៈ បើ​លោក​មិន​ដោះស្រាយ​ប្រាប់​ខ្ញុំ​ទេ ខ្ញុំ​នឹង​បន្សាត់​ចិត្ត​លោក គឺ​ធ្វើ​ចិត្ត​ឲ្យ​ខូច ឬ​វះ​ហឫទ័យ​របស់​លោក ពុំ​នោះ​សោត​ទេ ខ្ញុំ​នឹង​ចាប់​ជើង​លោក បោះ​ទៅ​ត្រើយ​ម្ខាង​ទន្លេ​គង្គា។ ព្រះអង្គ​ត្រាស់​ថា ​ម្នាល​អាវុសោ បុគ្គល​ណា បន្សាត់​បង់​នូវ​ចិត្ត​របស់​តថាគត​បាន ឬ​វះ​ហឫទ័យ​របស់​តថាគត ពុំ​នោះ​សោត ចាប់​ជើង​តថាគត​គ្រវែង​ទៅ​ត្រើយ​ទន្លេ​គង្គា​ខាង​នាយ​បាន បុគ្គល​នោះ តថាគត មិន​ដែល​ឃើញ​មាន​ទេ​ក្នុង​លោក ព្រមទាំង​ទេវលោក មារ​លោក ព្រហ្មលោក ក្នុង​ពួក​សត្វ ព្រមទាំង​សមណព្រាហ្មណ៍ ទាំង​មនុស្ស​ជា​សម្មតិទេព និង​មនុស្ស​ដ៏​សេស ម្នាល​អាវុសោ មួយទៀត បើ​អ្នក​ឯង​ចង់​សួរ ក៏​សួរ​ចុះ។</p>
        <p><a class='ref km' id='km២៨៨' href='#km២៨៨'>២៨៨</a>សូចិលោមយក្ស ទួល​សួរ​ថា រាគៈ​និង​ទោសៈ​មាន​អ្វី​ជា​ហេតុ សេចក្ដី​អផ្សុក សេចក្ដី​ត្រេកអរ និង​សេចក្ដី​ព្រឺព្រួច​រោម កើត​អំពី​ទីណា មនោ​វិតក្កៈ តាំង​ឡើង​អំពី​ទីណា ហើយ​លែង​ចោល​នូវ​ចិត្ត​ទៅ​វិញ ដូច​កូន​ក្មេង​ចាប់​ក្អែក​បោះ​ចោល។</p>
        <p><a class='ref km' id='km២៨៩' href='#km២៨៩'>២៨៩</a>ព្រះអង្គ​ត្រាស់​ថា រាគៈ​និង​ទោសៈ មាន​អត្តភាព​នេះ​ជា​ហេតុ សេចក្ដី​អផ្សុក សេចក្ដី​ត្រេកអរ និង​សេចក្ដី​ព្រឺព្រួច​រោម ក៏​កើត​អំពី​អត្តភាព​នេះ មនោ​វិតក្កៈ ក៏​តាំង​ឡើង​អំពី​អត្តភាព​នេះ​ដែរ ហើយ​លែង​ចោល​នូវ​ចិត្ត​ទៅ​វិញ ដូច​ក្មេង​ចាប់​ក្អែក​បោះ​ចោល វិតក្កៈ​ដ៏​លាមក កើត​អំពី​សេចក្ដី​ស្រឡាញ់ កើត​ព្រម​ក្នុង​ខ្លួន ដូច​ជា​ពួរ​ជ្រៃ កើត​អំពី​ដើម​ជ្រៃ បាប​វិតក្កៈ​ដ៏​ច្រើន រមែង​ធ្វើ​ពួក​សត្វ​ឲ្យ​ជាប់​នៅ​ក្នុង​កាម​ទាំងឡាយ ដូច​វល្លិ​ដែល​រួបរឹត​ដើមឈើ​ក្នុង​ព្រៃ ពួក​បុគ្គល​ណា ដឹង​ច្បាស់​នូវ​អត្តភាព​នោះ​ថា មាន​របស់​ណា​ជា​ហេតុ ពួក​បុគ្គល​នោះ ក៏​បន្ទោបង់​នូវ​អត្តភាព​នោះ​បាន ម្នាល​យក្ស​អ្នក​ចូរ​ស្ដាប់​ចុះ ពួក​បុគ្គល​នោះ រមែង​ឆ្លង​នូវ​អន្លង់​នេះ ដែល​ឆ្លង​បាន​ដោយ​កម្រ ដែល​គេ​មិន​ដែល​ឆ្លង ដើម្បី​មិន​កើត​ក្នុង​ភព​ថ្មី​ត​ទៅ​ទៀត។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>