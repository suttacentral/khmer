<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn149' lang='km'>
        <header>
            <ul>
            </ul>
            <h1>សឡាយតនវិភង្គសូត្រ ទី ៧</h1>
        </header>
        <p><a class='ref km' id='km៣០០' href='#km៣០០'>៣០០</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ​ក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ ព្រះមានព្រះភាគ​ បានត្រាស់ហៅភិក្ខុទាំងឡាយ ក្នុងទីនោះថា ម្នាលភិក្ខុ ទាំងឡាយ ។ ភិក្ខុទាំងឡាយ ទទួល​ព្រះពុទ្ធដីកា ព្រះមានព្រះភាគថា ព្រះករុណា ព្រះអង្គ ។ ទើបព្រះមានព្រះភាគទ្រង់​ត្រាស់​ដូច្នេះថា ម្នាលភិក្ខុ ទាំងឡាយ តថាគតនឹងសំដែងនូវធម្មបរិយាយ ជាគ្រឿង​បំភ្លឺ​នូវ​អាយតនៈ ធំៗ ប្រាំមួយ ដល់អ្នកទាំងឡាយ ចូរអ្នកទាំងឡាយស្ដាប់ពាក្យនោះ ចូរ​ធ្វើ​ទុកក្នុង​ចិត្តឲ្យ ប្រពៃចុះ តថាគតនឹងសំដែង ។ ភិក្ខុទាំងនោះ ទទួល ព្រះពុទ្ធដីកា ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km៣០១' href='#km៣០១'>៣០១</a>ព្រះមានព្រះភាគ ទ្រង់ត្រាស់ដូច្នេះថា​ ម្នាលភិក្ខុទាំងឡាយ បុគ្គលកាល មិនដឹង មិនឃើញនូវចក្ខុតាមពិត មិនដឹង មិនឃើញនូវរូប តាមពិត មិនដឹង មិនឃើញ នូវចក្ខុវិញ្ញាណតាមពិត មិនដឹង មិនឃើញនូវ ចក្ខុសម្ផ័ស្សតាមពិតទេ វេទនាណា ជាសុខក្ដី ជាទុក្ខក្ដី មិនមែនជាទុក្ខ មិន មែនជាសុខក្ដី តែងកើតឡើង ព្រោះ​ចក្ខុសម្ផ័ស្សជាបច្ច័យ ក៏មិនដឹង មិន ឃើញតាមពិត នូវវេទនានោះផង រមែងត្រេកអរ​ក្នុងចក្ខុ ត្រេកអរក្នុងរូប ត្រេកអរក្នុងចក្ខុវិញ្ញាណ ត្រេកអរក្នុងចក្ខុសម្ផ័ស្ស វេទនាណា​ជាសុខក្ដី ជា ទុក្ខក្ដី មិនមែនជាទុក្ខ មិនមែនជាសុខក្ដី តែងកើតឡើង ព្រោះចក្ខុសម្ផ័ស្ស​ជាបច្ច័យ ក៏ត្រេកអរ ក្នុងវេទនានោះផង ។ កាលបុគ្គលនោះ មានចិត្តត្រេក អរជ្រុល​ជ្រប់ វង្វេងងុលងប់ ជាអ្នកពិចារណាឃើញនូវសេចក្ដីត្រេកអរ ហើយ​ ឧបាទានក្ខន្ធ​ទាំង ៥ ក៏ដល់នូវសេចក្ដី ចម្រើនតទៅ ។ ឯតណ្ហាដែល​តាក់តែងនូវភពថ្មី ប្រកប​ដោយ​តម្រេក ដោយអំណាច​នៃសេចក្ដីត្រេក​ត្រអាល មានកិរិយារីករាយ​ ក្នុងអារម្មណ៍នោះ ៗ ជាប្រក្រតី របស់បុគ្គល​នោះ តណ្ហានោះ របស់បុគ្គលនោះ រមែងចម្រើនឡើង ។ បុគ្គលនោះ រមែង​មាន សេចក្ដីក្រវល់ក្រវាយប្រព្រឹត្តទៅក្នុងកាយ ចម្រើនឡើងផង មានសេចក្ដី​ក្រវល់ក្រវាយ ប្រព្រឹត្តទៅក្នុងចិត្ត ចម្រើនឡើងផង មានសេចក្ដីក្ដៅ​ក្រហាយ​ប្រព្រឹត្តទៅក្នុងកាយ ចម្រើនឡើងផង មានសេចក្ដីក្ដៅក្រហាយប្រព្រឹត្តទៅ​ក្នុងចិត្ត ចម្រើនឡើងផង មានសេចក្ដីអន្ទះអន្ទែង ប្រព្រឹត្តទៅក្នុងកាយ ចម្រើន​ឡើង​ផង មានសេចក្ដីអន្ទះអន្ទែង ប្រព្រឹត្តទៅក្នុងចិត្ត ក៏ចម្រើន​ឡើងផង ។ បុគ្គលនោះ រមែងរងទុក្ខ ប្រព្រឹត្តទៅក្នុងកាយផង រងទុក្ខប្រព្រឹត្ត​ទៅក្នុងចិត្តផង ។</p>
        <p><a class='ref km' id='km៣០២' href='#km៣០២'>៣០២</a>ម្នាលភិក្ខុទាំងឡាយ បុគ្គលកាលមិនដឹង មិនឃើញ​ នូវ​ត្រចៀកតាម​ពិត ... ម្នាលភិក្ខុទាំងឡាយ បុគ្គលកាលមិនដឹង​ មិនឃើញនូវ​ច្រមុះតាមពិត ... ម្នាលភិក្ខុទាំងឡាយ បុគ្គលកាលមិនដឹង មិនឃើញនូវ​អណ្ដាតតាមពិត ... ម្នាលភិក្ខុ​ទាំងឡាយ បុគ្គលកាលមិនដឹង មិនឃើញនូវ​កាយតាមពិត ... ម្នាលភិក្ខុទាំងឡាយ បុគ្គលកាល មិនដឹង មិនឃើញនូវចិត្ត​តាមពិត មិនដឹង មិនឃើញនូវធម្មារម្មណ៍តាម​ពិត មិនដឹង មិនឃើញនូវ​មនោវិញ្ញាណតាមពិត មិនដឹង មិនឃើញនូវមនោសម្ផ័ស្ស​តាមពិត វេទនា ណា ជាសុខក្ដី ជាទុក្ខក្ដី មិនមែនទុក្ខ មិនមែនសុខក្ដី តែងកើតឡើង ព្រោះ​មនោសម្ផ័ស្ស ជាបច្ច័យ ក៏មិនដឹង មិនឃើញ តាមពិតនូវវេទនានោះផង តែង​ត្រេកអរក្នុងចិត្ត ត្រេកអរ​ក្នុងធម្មារម្មណ៍ ត្រេកអរក្នុងមនោវិញ្ញាណ ត្រេកអរក្នុងមនោសម្ផ័ស្ស​ វេទនាណា ជាសុខក្ដី ជាទុក្ខក្ដី មិនមែនទុក្ខមិន​មែនសុខក្ដី តែងកើតឡើង ព្រោះមនោសម្ផ័ស្ស​ជាបច្ច័យ ក៏ត្រេកអរក្នុង​វេទនា​នោះផង ។ កាលបុគ្គលនោះ មានចិត្តត្រេកអរជ្រុលជ្រប់ វង្វេងងុល​ងប់ ជាអ្នកពិចារណាឃើញ​នូវសេចក្ដីត្រេកអរហើយ ឧបាទានក្ខន្ធទាំង ៥ ក៏ដល់នូវសេចក្ដីចម្រើនតទៅ ។ ឯតណ្ហា ដែលតាក់តែងភពថ្មី ប្រកបដោយ​តម្រេក ដោយអំណាចនៃសេចក្ដីត្រេកត្រអាល មានការរីករាយក្នុងអារម្មណ៍​នោះ ៗ ជាប្រក្រតី របស់បុគ្គលនោះ តណ្ហានោះ របស់​បុគ្គលនោះ រមែង​ចម្រើនឡើង ។ បុគ្គលនោះ រមែងមានសេចក្ដីក្រវល់ក្រវាយ ប្រព្រឹត្តទៅក្នុង​កាយ ចម្រើនឡើងផង មានសេចក្ដី ក្រវល់ក្រវាយ ប្រព្រឹត្តទៅក្នុង​ចិត្ត ចម្រើន​ឡើងផង មានសេចក្ដីក្ដៅក្រហាយ ប្រព្រឹត្តទៅក្នុងកាយ ចម្រើន​ឡើង​ផង មាន​សេចក្ដីក្ដៅក្រហាយ ប្រព្រឹត្តទៅក្នុងចិត្ត ចម្រើនឡើងផង មាន​សេចក្ដីអន្ទះអន្ទែង ប្រព្រឹត្តទៅក្នុងកាយ ចម្រើនឡើងផង​ មានសេចក្ដីអន្ទះ អន្ទែង ប្រព្រឹត្តទៅក្នុងចិត្ត ចម្រើនឡើងផង ។ បុគ្គលនោះ រមែងរងទុក្ខ​ប្រព្រឹត្តទៅក្នុង កាយផង រងទុក្ខប្រព្រឹត្ត​ទៅក្នុងចិត្តផង ។ </p>
        <p><a class='ref km' id='km៣០៣' href='#km៣០៣'>៣០៣</a>ម្នាលភិក្ខុទាំងឡាយ បុគ្គលកាលដឹង ឃើញនូវចក្ខុ តាមពិត កាលដឹង ឃើញនូវរូបតាមពិត កាលដឹង ឃើញនូវចក្ខុវិញ្ញាណតាមពិត កាល​ដឹង ឃើញនូវចក្ខុ​សម្ផ័ស្សតាមពិត វេទនាណា ជាសុខក្ដី ជាទុក្ខក្ដី មិនមែនទុក្ខមិនមែនសុខក្ដី តែងកើត​ឡើង ព្រោះចក្ខុសម្ផ័ស្សជាបច្ច័យ ក៏ដឹង ឃើញនូវវេទនានោះតាមពិតផង តែងមិន​ត្រេកអរក្នុងចក្ខុ មិនត្រេកអរក្នុង​រូប មិនត្រេកអរក្នុងចក្ខុវិញ្ញាណ មិនត្រេកអរក្នុងចក្ខុ​សម្ផ័ស្សទេ វេទនាណា​ជាសុខក្ដី ជាទុក្ខក្ដី មិនមែនទុក្ខមិនមែនសុខក្ដី តែងកើតឡើង ព្រោះ ចក្ខុសម្ផ័ស្សជាបច្ច័យ ក៏មិនត្រេកអរ ក្នុងវេទនានោះផង ។ កាលបុគ្គលនោះ មានចិត្តត្រេកអរ មិនជ្រុលជ្រប់ មិនវង្វេងងុលងប់ ជាអ្នកពិចារណាឃើញនូវ​ទោស​ហើយ ឧបាទានក្ខន្ធទាំង ៥ ក៏ដល់នូវសេចក្ដីមិនចម្រើនតទៅ ។ ឯតណ្ហា ដែលតាក់តែង​ភពថ្មី ប្រកបដោយតម្រេកដោយអំណាចនៃសេចក្ដី​ត្រេកត្រអាល មានសេចក្ដី​រីករាយក្នុង អារម្មណ៍នោះ ៗ ជាប្រក្រតី របស់​បុគ្គលនោះ តណ្ហានោះ បុគ្គលនោះឯង​លះបង់ចេញ​បាន ។ សេចក្ដី​ក្រវល់​ក្រវាយ ប្រព្រឹត្តទៅក្នុងកាយ បុគ្គលនោះ រមែងលះ​បង់បានផង សេចក្ដី​ក្រវល់ក្រវាយ ប្រព្រឹត្តទៅក្នុងចិត្ត ក៏រមែងលះបង់បានផង សេចក្ដីក្ដៅ​ក្រហាយ ប្រព្រឹត្តទៅក្នុងកាយ ក៏រមែងលះបង់បានផង សេចក្ដីក្ដៅក្រហាយ ប្រព្រឹត្តទៅក្នុងចិត្ត ក៏រមែងលះបង់បានផង សេចក្ដីអន្ទះអន្ទែង ប្រព្រឹត្តទៅ​ក្នុងកាយ ក៏រមែងលះបង់បានផង សេចក្ដីអន្ទះអន្ទែង ប្រព្រឹត្តទៅក្នុងចិត្ត ក៏រមែងលះបង់បានផង ។ បុគ្គលនោះតែងរងនូវសេចក្ដីសុខ ប្រព្រឹត្តទៅក្នុង​កាយ និងសេចក្ដីសុខ​ប្រព្រឹត្តទៅក្នុងចិត្ត ។ សេចក្ដីយល់ ឃើញណា របស់​បុគ្គលមាន​សភាព​ដូច្នោះ សេចក្ដីយល់ឃើញនោះ របស់បុគ្គលនោះ ឈ្មោះ​​ថាសេចក្ដីយល់​ឃើញត្រូវ សេចក្ដីត្រិះរិះណា របស់បុគ្គលមាន​សភាព​ដូច្នោះ សេចក្ដីត្រិះរិះនោះ របស់​បុគ្គលនោះ ឈ្មោះថាសេចក្ដីត្រិះរិះត្រូវ សេចក្ដីព្យាយាមណា របស់បុគ្គលមាន​សភាព​ដូច្នោះ សេចក្ដីព្យាយាមនោះ​ របស់បុគ្គល​នោះ ឈ្មោះថាសេចក្ដីព្យាយាមត្រូវ ការរលឹកណា របស់បុគ្គល​មានសភាពដូច្នោះ ការរលឹកនោះ របស់បុគ្គលនោះ ឈ្មោះ​ថាការរលឹកត្រូវ ការតាំងចិត្តនឹងណា របស់ បុគ្គលមានសភាពដូច្នោះ ការតាំងចិត្តនឹង​នោះ របស់បុគ្គលនោះ ឈ្មោះថាការតាំង ចិត្តនឹងត្រូវ ។ បុគ្គលនោះឯង ឈ្មោះថា​មាន​កាយកម្ម វចីកម្ម និងអាជីវៈដ៏បរិសុទ្ធល្អ ក្នុងកាលមុនពិត ។ អដ្ឋង្គិកមគ្គ ដ៏ប្រសើរនេះ របស់បុគ្គលនោះ រមែងដល់នូវការពេញបរិបូរណ៍ ដោយ​ភាវនា​យ៉ាងនេះឯង ។</p>
        <p><a class='ref km' id='km៣០៤' href='#km៣០៤'>៣០៤</a>បុគ្គលនោះ ចម្រើននូវអដ្ឋង្គិកមគ្គដ៏ប្រសើរនេះ យ៉ាននេះ​ហើយ សតិប្បដ្ឋាន ៤ ក្ដី តែងដល់នូវការបរិបូរណ៍ដោយភាវនាសម្មប្បធាន ៤ ក្ដី តែងដល់នូវ​ការបរិបូរណ៍ ដោយភាវនា ឥទ្ធិបាទ ៤ ក្ដី ក៏ដល់នូវការ​បរិបូរណ៍ដោយភាវនា ឥន្រ្ទិយ ៥ ក្ដី ក៏ដល់នូវការបរិបូរណ៍ដោយភាវនា ពលៈ ៥ ក្ដី ក៏ដល់នូវការបរិបូរណ៍ដោយ​ភាវនា ពោជ្ឈង្គ ៧ ក៏ដល់នូវការ​បរិបូរណ៍ដោយភាវនា ។ ធម៌ ២ យ៉ាងនេះ គឺសមថៈ ១ វិបស្សនា ១ ជាធម៌ ទាក់ទងគូនឹងគ្នា តែងប្រព្រឹត្តទៅ ដល់បុគ្គលនោះ ។ ធម៌ទាំងឡាយ ដែល​គប្បីកំណត់ ដឹងដោយប្រាជ្ញាដ៏ឧត្តម បុគ្គលនោះ ក៏កំណត់ដឹង​នូវធម៌ទាំង​នោះ ដោយប្រាជ្ញាដ៏ឧត្តម ធម៌ទាំងឡាយណា ដែលគប្បីលះបង់ដោយ​ប្រាជ្ញា​​ដ៏ឧត្តម ក៏លះបង់ នូវធម៌ទាំងនោះ ដោយប្រាជ្ញាដ៏ឧត្តម ធម៌ទាំង​ឡាយណា ដែលគប្បី​ចម្រើនដោយប្រាជ្ញាដ៏ឧត្តម ក៏ចម្រើន នូវធម៌ទាំង​នោះ​ដោយប្រាជ្ញាដ៏ឧត្តម ធម៌ទាំងឡាយ​ណា ដែលគប្បីធ្វើ ឲ្យជាក់ច្បាស់ ដោយ​ប្រាជ្ញាដ៏ឧត្តម ក៏ធ្វើឲ្យជាក់ច្បាស់នូវធម៌ទាំង​នោះដោយប្រាជ្ញា ដ៏ឧត្តម ។ ម្នាលភិក្ខុទាំងឡាយ ចុះធម៌ទាំងឡាយ ដែលគប្បីកំណត់​ដឹង​ដោយប្រាជ្ញា ដ៏ឧត្តម តើដូចម្ដេច ត្រូវឆ្លើយថា បានដល់ឧបាទានក្ខន្ធ (គំនរជាគ្រឿង​ក្រកាន់មាំ) ទាំង ៥ គឺរូបូបាទានក្ខន្ធ ១ វេទនូបាទានក្ខន្ធ ១ សញ្ញូបាទានក្ខន្ធ ១ សង្ខារូបាទានក្ខន្ធ ១ វិញ្ញាណូបាទានក្ខន្ធ ១ នេះឯង ដែលជាធម៌​គប្បី​កំណត់ដឹងដោយប្រាជ្ញាដ៏ឧត្តម ។ ម្នាល​ភិក្ខុទាំងឡាយ ចុះធម៌ទាំងឡាយ ដែលគប្បីលះបង់ដោយ ប្រាជ្ញាដ៏ឧត្តម តើដូចម្ដេច អវិជ្ជានិង​ភវតណ្ហានេះ​ឯង ជាធម៌ត្រូវលះបង់ដោយប្រាជ្ញាដ៏ឧត្តម ។ ម្នាលភិក្ខុទាំងឡាយ ចុះធម៌​ទាំងឡាយ ដែលគប្បីចម្រើនដោយប្រាជ្ញាដ៏ឧត្តម តើដូចម្ដេច សមថៈនិង​វិបស្សនា នេះឯង ជាធម៌ត្រូវ ចម្រើនដោយ ប្រាជ្ញាដ៏ឧត្តម ។ ម្នាលភិក្ខុ​ទាំងឡាយ ចុះធម៌ទាំងឡាយ ដែលគប្បីធ្វើ ជាក់ច្បាស់ដោយប្រាជ្ញាដ៏ឧត្តម តើដូចម្ដេច វិជ្ជានិងវិមុត្តិនេះឯង ជាធម៌ ត្រូវធ្វើឲ្យជាក់ ច្បាស់ដោយប្រាជ្ញា​ដ៏ឧត្តម ។</p>
        <p><a class='ref km' id='km៣០៥' href='#km៣០៥'>៣០៥</a>ម្នាលភិក្ខុទាំងឡាយ បុគ្គលកាលដឹង ឃើញនូវត្រចៀក​តាម​ពិត ... ម្នាល​ភិក្ខុ​ទាំងឡាយ​ បុគ្គលកាលដឹង​ ឃើញ​នូវច្រមុះ តាមពិត ... ម្នាល​​ភិក្ខុ​​ទាំងឡាយ​ បុគ្គល កាលដឹង​ ឃើញ​នូវអណ្ដាត តាម​ពិត ... ម្នាល​ភិក្ខុ​ទាំងឡាយ​ បុគ្គលកាលដឹង​ ឃើញ​នូវកាយ តាម​ពិត ... ម្នាល​ភិក្ខុ​ទាំង​ឡាយ​ បុគ្គលកាលដឹង​ ឃើញ​នូវចិត្ត តាម​ពិត ... ម្នាល​ភិក្ខុ​ទាំងឡាយ​ បុគ្គល​កាលដឹង​ ឃើញ​នូវមនោវិញ្ញាណ តាម​ពិត ... ម្នាល​ភិក្ខុ​ទាំងឡាយ​ បុគ្គល​កាលដឹង​ ឃើញ​នូវសម្ផ័ស្ស តាម​ពិត វេទនាណា ជាសុខក្ដី ជាទុក្ខក្ដី មិនមែន​ជាទុក្ខមិនមែនជាសុខក្ដី រមែងកើតឡើង ព្រោះមនោសម្ផ័ស្ស​ជាបច្ច័យ ក៏ដឹង ឃើញនូវវេទនានោះ តាមពិតផង តែមិនត្រេកអរក្នុងចិត្ត មិនត្រេកអរក្នុង​ធម្មារម្មណ៍ មិនត្រេកអរ ក្នុងមនោវិញ្ញាណ មិនត្រេកអរ ក្នុងមនោសម្ផ័ស្សទេ វេទនាណា ជាសុខក្ដី ជាទុក្ខក្ដី មិនមែនទុក្ខមិនមែនសុខក្ដី តែងកើតឡើង ព្រោះមនោសម្ផ័ស្សជាបច្ច័យ​ ក៏មិនត្រេកអរក្នុងវេទនានោះផង ។ កាល​បុគ្គល​នោះ​មិនត្រេកអរ មិនជ្រុលជ្រប់ មិន​វង្វេងងុលងប់ ជាអ្នកពិចារណា​ឃើញទោសរឿយ ៗ ឧបាទានក្ខន្ធទាំង ៥ ក៏ដល់នូវ​សេចក្ដីមិនចម្រើនតទៅ ។ ឯតណ្ហាដែលតាក់តែងភពថ្មី ប្រកបដោយតម្រេក ដោយអំណាច​នៃសេចក្ដីត្រេកត្រអាល មានសេចក្ដីរីករាយ​ក្នុង​អារម្មណ៍នោះ ៗ ជាប្រក្រតី របស់បុគ្គលនោះ តណ្ហានោះ ក៏បុគ្គលនោះឯងលះបង់​បាន ។ សេចក្ដីក្រវល់​ក្រវាយ ប្រព្រឹត្តទៅក្នុងកាយ ក៏បុគ្គលនោះលះបង់បាន សេចក្ដី​ក្រវល់ក្រវាយ ប្រព្រឹត្តទៅក្នុងចិត្ត ក៏លះបង់បាន សេចក្ដីក្ដៅក្រហាយ ប្រព្រឹត្តទៅ​ក្នុង​កាយ ក៏លះបង់បាន សេចក្ដី​ក្ដៅក្រហាយ ប្រព្រឹត្តទៅក្នុងចិត្ត ក៏លះបង់បាន សេចក្ដី​​អន្ទះអន្ទែងប្រព្រឹត្តទៅក្នុងកាយ ក៏លះបង់បាន សេចក្ដីអន្ទះអន្ទែង ប្រព្រឹត្តទៅក្នុង​ចិត្ត ក៏លះបង់បាន ។ បុគ្គលនោះ តែងទទួលនូវសេចក្ដីសុខ ប្រព្រឹត្តទៅក្នុងកាយ និងសេចក្ដីសុខ ប្រព្រឹត្តទៅក្នុងចិត្ត ។ សេចក្ដីយល់​ឃើញណា របស់បុគ្គលមាន​សភាពដូច្នោះ សេចក្ដីយល់ឃើញនោះ របស់​បុគ្គលនោះ ឈ្មោះថាសេចក្ដីយល់​ឃើញត្រូវ សេចក្ដីត្រិះរិះណា របស់បុគ្គល​មាន​សភាពដូច្នោះ សេចក្ដីត្រិះរិះនោះ របស់បុគ្គលនោះ ឈ្មោះថាសេចក្ដី​ត្រិះរិះត្រូវ សេចក្ដីព្យាយាមណា ​របស់បុគ្គល​មានសភាពដូច្នោះ សេចក្ដី​ព្យាយាមនោះ របស់បុគ្គលនោះ ឈ្មោះថាសេចក្ដីព្យាយាម​ត្រូវ ការរលឹក​ណា របស់បុគ្គលមានសភាពដូច្នោះ ការរលឹកនោះ របស់បុគ្គលនោះ ឈ្មោះ​ថាការរលឹកត្រូវ ការតាំងចិត្តនឹងណា របស់បុគ្គលមាន សភាពដូច្នោះ ការតាំង​ចិត្ត​នឹងនោះ របស់បុគ្គលនោះ ឈ្មោះថាការតាំងចិត្តនឹងត្រូវ ។ បុគ្គលនោះឯង ឈ្មោះថាមានកាយកម្ម វចីកម្ម និងអាជីវៈបរិសុទ្ធល្អ ក្នុង​កាល​មុនពិត ។ អដ្ឋង្គិកមគ្គ​ដ៏ប្រសើរនេះ របស់បុគ្គលនោះ រមែងដល់នូវការ​បរិបូរណ៍ ដោយភាវនា​យ៉ាងនេះ ។</p>
        <p><a class='ref km' id='km៣០៦' href='#km៣០៦'>៣០៦</a>កាលបុគ្គលនោះ ចម្រើនអដ្ឋង្គិកមគ្គ ដ៏ប្រសើរយ៉ាងនេះ​ហើយ សតិប្បដ្ឋាន ៤ ក្ដី តែងដល់នូវការបរិបូរណ៍ដោយភាវនា សម្មប្បធាន ៤ ក្ដី ក៏ដល់​នូវការ​បរិបូរណ៍ដោយភាវនា ឥទ្ធិបាទ ៤ ក្ដី ក៏​ដល់​នូវ​ការ​បរិបូរណ៍​ដោយ​ភាវនា ឥន្រ្ទិយ ៥ ក្ដី ក៏​ដល់​នូវ​ការ​បរិបូរណ៍​ដោយ​ភាវនា ពលៈ ៥ ក្ដី ក៏​ដល់​នូវ​ការ​បរិបូរណ៍​ដោយ​ភាវនា ពោជ្ឈង្គ ៧ ក្ដី ក៏​ដល់​នូវ​ការ​បរិបូរណ៍​ដោយ​ភាវនា ។ បុគ្គលនោះ តែងមានធម៌ពីរ យ៉ាង​នេះ គឺសមថៈ ១ វិបស្សនា ១ ប្រព្រឹត្តទាក់ទងគូនឹងគ្នា ។ ធម៌ទាំងឡាយណា ដែលគប្បីកំណត់ដឹង​ដោយប្រាជ្ញាដ៏ឧត្តម បុគ្គលនោះ ក៏កំណត់ដឹងនូវធម៌ទាំងនោះ ដោយប្រាជ្ញា​ដ៏ឧត្តម ធម៌ទាំងឡាយណា ដែលគប្បីលះបង់ដោយប្រាជ្ញាដ៏ឧត្តម ក៏លះ​បង់នូវ ធម៌ទាំងនោះ ដោយប្រាជ្ញាដ៏ឧត្តម ធម៌ទាំងឡាយណា ដែល​គប្បី​ចម្រើន​ដោយប្រាជ្ញា ដ៏ឧត្តម ក៏ចម្រើននូវធម៌ទាំងនោះដោយប្រាជ្ញាដ៏ឧត្តម ធម៌ទាំងឡាយណា ដែលគប្បីធ្វើ ឲ្យជាក់ច្បាស់ ដោយប្រាជ្ញាដ៏ឧត្តម ក៏ធ្វើឲ្យ​ជាក់ច្បាស់នូវធម៌ទាំងនោះ ដោយប្រាជ្ញា ដ៏ឧត្តម ។ ម្នាលភិក្ខុទាំងឡាយ ធម៌​ទាំងឡាយ ដែលគប្បីកំណត់ដឹង ដោយ​ប្រាជ្ញាដ៏ឧត្តម តើដូចម្ដេច គប្បីឆ្លើយ​ថា បានដល់ឧបាទានក្ខន្ធទាំង ៥ គឺ រូបូបាទានក្ខន្ធ ១ វេទនូបាទានក្ខន្ធ ១ សញ្ញូបាទានក្ខន្ធ ១ សង្ខារូបាទានក្ខន្ធ ១ វិញ្ញាណូបាទានក្ខន្ធ ១ នេះឯង ជាធម៌ ដែលគប្បីកំណត់ដឹងដោយប្រាជ្ញាដ៏ឧត្តម ។ ម្នាលភិក្ខុទាំងឡាយ ចុះធម៌​ទាំង​ឡាយ ដែលគប្បីលះបង់ដោយប្រាជ្ញាដ៏ឧត្តម តើដូចម្ដេច អវិជ្ជា​និងភវតណ្ហានេះឯង ជាធម៌ដែលគប្បី លះបង់ដោយប្រាជ្ញាដ៏ឧត្តម ។ ម្នាល​ភិក្ខុទាំងឡាយ ចុះធម៌ទាំងឡាយ ដែលគប្បីចម្រើន ដោយប្រាជ្ញាដ៏ឧត្តម តើដូចម្ដេច សមថៈនិងវិបស្សនានេះឯង​ ជាធម៌​ដែលគប្បីចម្រើន ដោយ​ប្រាជ្ញា​ដ៏ឧត្តម ។ ម្នាលភិក្ខុទាំងឡាយ ចុះធម៌ទាំងឡាយ ដែល​គប្បីធ្វើឲ្យជាក់ ច្បាស់ដោយប្រាជ្ញាដ៏វឧត្តម តើដូចម្ដេច វិជ្ជានិងវិមុត្តិនេះឯង ជាធម៌​ដែល​គប្បីធ្វើឲ្យ ជាក់ច្បាស់ដោយប្រាជ្ញាដ៏ឧត្តម ។ លុះព្រះមានព្រះភាគ ទ្រង់​ត្រាស់ព្រះ​សូត្រនេះចប់ហើយ ភិក្ខុទាំងនោះ ជាអ្នកមានសេចក្ដីត្រេកអររីក​រាយ នឹងភាសិត​របស់ ព្រះមានព្រះភាគ ។</p>
        <p>ចប់ សឡាយតនវិភង្គសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>