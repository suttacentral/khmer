<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn13' lang='km'>
        <header>
            <ul>
            </ul>
            <h1>មហាទុក្ខក្ខន្ធសូត្រ ទី ៣</h1>
        </header>
        <p><a class='ref km' id='km១៩៤' href='#km១៩៤'>១៩៤</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់​គង់​​នៅក្នុងវត្តជេតវ័ន របស់អនាថបិណ្ឌិកសេដ្ឋី ទៀបក្រុងសាវត្ថី ។ គ្រានោះឯង ភិក្ខុ​ទាំងឡាយច្រើនរូប ស្លៀកស្បង់ប្រដាប់បាត្រនិងចីវរ ហើយ​ចូល​ទៅ​កាន់​ក្រុង​សាវត្ថី ដើម្បីបិណ្ឌបាតក្នុងពេលព្រឹកព្រហាម ។ លំដាប់នោះ ភិក្ខុទាំងនោះ បានគិតគ្នាយ៉ាងនេះថា ការត្រាច់ទៅបិណ្ឌបាតក្នុងក្រុងសាវត្ថី (នេះ) ក៏នៅ​ព្រឹក​ពេក​ណាស់ បើដូច្នោះ គួរតែពួកយើង ឈៀងចូល​ទៅ​ឯអារាម​របស់​ពួក​បរិព្វាជក​​អន្យតិរ្ថិយសិន ។ គ្រានោះឯង ភិក្ខុទាំងនោះក៏ចូលទៅឯអារាម​របស់​បរិព្វាជក​អន្យតិរ្ថិយ លុះចូលទៅដល់ហើយ ក៏ពោលពាក្យរាក់ទាក់ សំណេះ​សំណាល ទៅរកពួកបរិព្វាជកអន្យតិរ្ថិយនោះ លុះបញ្ចប់ពាក្យដែលគួររីករាយ នឹង​ពាក្យដែលគួររលឹកហើយ ក៏អង្គុយក្នុងទីដ៏សមគួរ លុះភិក្ខុទាំងនោះអង្គុយ​ក្នុង​​ទីដ៏សមគួរហើយ ទើបពួកបរិព្វាជកអន្យតិរ្ថិយ បានពោលពាក្យនេះថា ម្នាល​អាវុសោទាំងឡាយ ព្រះសមណគោតម បញ្ញត្តការកំណត់ដឹងនូវ​កាមារម្មណ៍​ទាំងឡាយ ចំណែកខាងពួកយើង ក៏បញ្ញត្តការកំណត់ដឹងនូវ​កាមារម្មណ៍​ទាំងឡាយដែរ ។ ម្នាលអាវុសោទាំងឡាយ ព្រះសមណគោតម បញ្ញត្ត​ការកំណត់ដឹង នូវរូបារម្មណ៍ទាំងឡាយ ចំណែកខាងពួកយើង ក៏​បញ្ញត្ត​ការ​កំណត់ដឹ​ង នូវរូបារម្មណ៍ទាំងឡាយដែរ ។ ម្នាលអាវុសោទាំងឡាយ ព្រះ​សមណគោតម តែងបញ្ញត្តការកំណត់ដឹងនូវវេទនាទាំងឡាយ ចំណែក​ខាង​ពួកយើង ក៏បញ្ញត្តការកំណត់ដឹងនូវវេទនាទាំងឡាយដែរ ។ ម្នាលអាវុសោ​ទាំងឡាយ ចុះក្នុងការបញ្ញត្តនេះ (បើប្រៀបធៀប) នូវធម៌ទេសនាដោយ​ធម៌​ទេសនា ឬ (ប្រៀបធៀប) នូវពាក្យប្រៀនប្រដៅដោយពាក្យប្រៀនប្រដៅរបស់​ព្រះសមណគោតមក្តី របស់ពួកយើង តើណាមានសេចក្តីវិសេសជាងណា មាន​អធិប្បាយ​​​ដូចម្តេច មានហេតុផ្សេង ៗ គ្នាដូចម្តេច ។ លំដាប់នោះ ភិក្ខុទាំងនោះ មិនបានត្រេកអរ មិនបានហាមឃាត់ នូវភាសិតរបស់ពួកបរិព្វាជកអន្យតិរ្ថិយ​នោះ​ឡើយ លុះមិនបានត្រេកអរ មិនបានហាមឃាត់ហើយ ក៏នាំគ្នាក្រោក​ចាក​អាសនៈចៀសចេញទៅដោយគិតគ្នាថា ពួកយើងគង់ដឹងច្បាស់ នូវសេចក្តីនៃ​ភាសិត​​​​នេះ ក្នុងសំណាក់នៃព្រះមានព្រះភាគមិនខាន ។</p>
        <p><a class='ref km' id='km១៩៥' href='#km១៩៥'>១៩៥</a>គ្រានោះឯង ភិក្ខុទាំងនោះ ក៏ត្រាច់ទៅដើម្បីបិណ្ឌបាត​ក្នុង​ក្រុងសាវត្ថី លុះត្រឡប់ពីបិណ្ឌបាតមកវិញ ក្នុងវេលាក្រោយភត្ត ក៏ចូលទៅ​គាល់​​​​ព្រះមានព្រះភាគ ត្រង់ទីដែលព្រះអង្គគង់នៅ លុះចូលទៅដល់ហើយ ក៏ថ្វាយ​បង្គំព្រះមានព្រះភាគ ហើយអង្គុយក្នុងទីដ៏សមគួរ ។ លុះភិក្ខុទាំងនោះ​អង្គុយ​​ក្នុង​ទីដ៏សមគួរហើយ ក៏ក្រាបបង្គំទូលព្រះមានព្រះភាគដូច្នេះថា បពិត្រ​ព្រះអង្គដ៏ចម្រើនខ្ញុំព្រះអង្គទាំងឡាយស្លៀកស្បង់ប្រដាប់បាត្រនិងចីវរ ហើយ​ចូល​ទៅកាន់ក្រុងសាវត្ថី ដើម្បីបិណ្ឌបាតក្នុងវេលាព្រឹកព្រហាមនេះ បពិត្រព្រះ​អង្គ​ដ៏ចម្រើនពួកខ្ញុំព្រះអង្គបានគិតគ្នាយ៉ាងនេះថា ការត្រាច់ទៅដើម្បី​បិណ្ឌ​បាត ក្នុងក្រុងសាវត្ថី (នេះ) ក៏នៅព្រឹកពេកណាស់ បើដូច្នោះពួកយើងគួរឆៀងចូល​ទៅ​ឯ​អារាមរបស់ពួកបរិព្វាជកអន្យតិរ្ថិយសិនចុះ ។ បពិត្រព្រះអង្គដ៏ចម្រើនគ្រា​នោះ​​​​​ឯង ខ្ញុំព្រះអង្គទាំងឡាយ ក៏ចូលទៅឯអារាម​របស់ពួក​បរិព្វាជក​អន្យតិរ្ថិយ លុះចូលទៅដល់ហើយ ក៏ពោលពាក្យរាក់ទាក់ សំណេះសំណាលទៅរក​បរិព្វាជកអន្យតិរ្ថិយនោះ លុះបញ្ចប់ពាក្យដែលគួររីករាយ នឹងពាក្យដែលគួរ​រលឹក​ហើយ ក៏អង្គុយក្នុងទីដ៏សមគួរ ។ បពិត្រព្រះអង្គដ៏ចម្រើនលុះពួកខ្ញុំព្រះអង្គ អង្គុយ​ក្នុងទីដ៏សមគួរហើយ ពួកបរិព្វាជកអន្យតិរ្ថិយនោះ បានពោលសេចក្តី​នេះ​ថា ម្នាលអាវុសោទាំងឡាយ ព្រះសមណគោតម បញ្ញត្តការកំណត់ដឹង នូវចំណែក​កាមារម្មណ៍ទាំងឡាយ ចំណែកខាងពួកយើង ក៏​បញ្ញត្ត​ការ​កំណត់​ដឹង នូវកាមារម្មណ៍ទាំងឡាយដែរ ។ ម្នាលអាវុសោទាំងឡាយ ព្រះសមណ-​គោតម បញ្ញត្តការកំណត់ដឹង នូវរូបារម្មណ៍ទាំងឡាយ ចំណែកខាងពួកយើង ក៏បញ្ញត្តការកំណត់ដឹង នូវរូបារម្មណ៍ទាំងឡាយដែរ ។ ម្នាលអាវុសោ​ទាំង​ឡាយ ព្រះសមណគោតមបញ្ញត្តការកំណត់ដឹង នូវវេទនាទាំងឡាយ ចំណែក​ខាង​​​ពួកយើង ក៏បញ្ញត្តការកំណត់ដឹងនូវវេទនាទាំងឡាយដែរ ។ ម្នាលអាវុសោ​ទាំងឡាយ ចុះការបញ្ញត្តិនេះ (បើប្រៀបធៀប) ធម៌ទេសនាដោយធម៌ទេសនា (ប្រៀបធៀប) ពាក្យប្រៀនប្រដៅដោយពាក្យប្រៀនប្រដៅ របស់ព្រះសមណ​-គោតម​ក្តី របស់ពួកយើងក្តី តើណាមានសេចក្តីវិសេសជាងណា មានសេចក្តី​អធិប្បាយ​ដូចម្តេច មានហេតុផ្សេងគ្នាដូចម្តេច ។ បពិត្រព្រះអង្គ​ដ៏ចម្រើន​លំដាប់​​នោះ ខ្ញុំព្រះអង្គទាំងឡាយមិនបានត្រេកអរ មិនបានហាមឃាត់ភាសិត របស់​ពួក​បរិព្វាជក​​អន្យតិរ្ថិយនោះឡើយ លុះមិនបានត្រេកអរ មិនបានហាម​ឃាត់​​ហើយ ក៏នាំគ្នាក្រោកចាកអាសនៈ ចៀសចេញមកដោយគិតគ្នាថា ពួក​យើង​​គង់​​នឹងដឹងច្បាស់ នូវសេចក្តីនៃភាសិតនេះ ក្នុងសំណាក់នៃព្រះ​មានព្រះ​ភាគ​មិន​ខាន​ ។</p>
        <p><a class='ref km' id='km១៩៦' href='#km១៩៦'>១៩៦</a>ព្រះមានជោគទ្រង់ត្រាស់ថា ម្នាលភិក្ខុទាំងឡាយ កាលបើពួក​បរិព្វាជក​​​អន្យតិរ្ថិយសួរយ៉ាងនេះ ពួកអ្នកត្រូវសួរយ៉ាងនេះវិញថា ម្នាលអាវុសោ​ទាំងឡាយ ចុះអ្វីជាតំរេករបស់កាមទាំងឡាយ អ្វីជាទោសរបស់កាមទាំងឡាយ អ្វីជាគ្រឿងរលាស់ចេញ នូវកាមទាំងឡាយ អ្វីជាតំរេករបស់រូបទាំងឡាយ អ្វី​ជា​ទោសរបស់រូបទាំងឡាយ អ្វីជាគ្រឿងរលាស់ចេញនូវរូបទាំងឡាយ អ្វីជាតំរេក​របស់​វេទនា​ទាំងឡាយ អ្វីជាទោសរបស់វេទនាទាំងឡាយ អ្វីជាគ្រឿង​រលាស់​ចេញនូវវេទនាទាំងឡាយ ។ ម្នាលភិក្ខុទាំងឡាយ ពួកបរិព្វាជកអន្យតិរ្ថិយ កាលបើ​អ្នកទាំងឡាយ សួរយ៉ាងនេះហើយ មុខជាមិនអាច​នឹង​ដោះស្រាយ​រួច​ផង នឹងដល់នូវសេចក្តីចង្អៀតចង្អល់ចិត្តជាយ៉ាងក្រៃពេកផង ។ ចុះដំណើរ​នោះ ព្រោះហេតុអ្វី ។ ម្នាលភិក្ខុទាំងឡាយ ព្រោះហេតុថា (ប្រស្នានោះ) មិន​មែន​ជាវិស័យ (របស់ខ្លួន) ។ ម្នាលភិក្ខុទាំងឡាយ បុគ្គលណា នឹងញុំាង​ចិត្ត​ឲ្យ​ត្រេកអរ ដោយវេយ្យាករណ៍នៃបញ្ហានេះបាន តថាគត ពិចារណារក​បុគ្គល​នោះ ក្នុងលោកនេះព្រមទាំងទេវលោក មារលោក ព្រហ្មលោក ក្នុងពពួកសត្វ ព្រម​ទាំងសមណព្រាហ្មណ៍ ទាំងមនុស្សជាសម្មតិទេព និងមនុស្សដ៏សេសមិន​ឃើញ​មានឡើយ វៀរលែងតែតថាគតឬសាវ័ករបស់តថាគត ឬក៏បុគ្គល​ដែល​បាន​ស្តាប់អំពីសាសនានេះ ។</p>
        <p><a class='ref km' id='km១៩៧' href='#km១៩៧'>១៩៧</a>ម្នាលភិក្ខុទាំងឡាយ ចុះអ្វីជាតំរេករបស់កាមទាំងឡាយ ។ ម្នាល​ភិក្ខុ​ទាំងឡាយ កាមគុណ (ចំណង់កាម)នេះមាន ៥ ប្រការ កាមគុណ ៥ ប្រការ តើអ្វីខ្លះ គឺរូបទាំងឡាយដែលគប្បីដឹងដោយភ្នែក ជាទីប្រាថ្នាជាទីត្រេកអរ ជាទី​ពេញ​ចិត្តជាទីស្រឡាញ់ ត្រូវតាមចំណង់ជាទីត្រេកត្រអាល ១ សំឡេង​ទាំង​ឡាយដែលគប្បីដឹងដោយត្រចៀក...១ ក្លិនទាំងឡាយ ដែលគប្បី​ដឹង​បាន​ដោយ​ច្រមុះ...១ រសទាំងឡាយ ដែលគប្បីដឹងបានដោយអណ្តាត...១ ផ្សព្វ​ទាំង​ឡាយ ដែលគប្បីដឹងបានដោយកាយជាទីប្រាថ្នា ជាទីត្រេកអរ ជាទីពេញចិត្ត ជាទីស្រឡាញ់ ត្រូវតាមចំណង់ជាទីត្រេកត្រអាល ១ ម្នាលភិក្ខុទាំងឡាយ នេះ​ឯង​ហៅថា កាមគុណ ៥ ប្រការ ។ ម្នាលភិក្ខុទាំងឡាយ សេចក្តីសុខ សោមនស្ស កើតឡើងព្រោះអាស្រ័យកាមគុណទាំង ៥ ប្រការនេះ នេះឯង​ជា​តំរេក របស់កាមទាំងឡាយ ។</p>
        <p><a class='ref km' id='km១៩៨' href='#km១៩៨'>១៩៨</a>ម្នាលភិក្ខុទាំងឡាយ ចុះអ្វីជាទោសរបស់កាមទាំងឡាយ ។ ម្នាល​ភិក្ខុទាំងឡាយ កុលបុត្តក្នុងលោកនេះ ចិញ្ចឹមជីវិតដោយសេចក្តីប្រឹងប្រែង ដោយ​សិល្បសាស្ត្រណាមួយ ទោះបីដោយការរាប់ម្រាមដៃទទេក្តី ដោយ​កា​រ​រាប់​​លេខនព្វន្តក្តី ដោយការរាប់ប្រមូលក្តីដោយកសិកម្មក្តី ដោយ​ពាណិ​-ជ្ជកម្មក្តី ដោយគោរក្ខកម្មក្តី ដោយភាវៈនៃខ្លួនជាអ្នកកាន់អាវុធក្តី ដោយ​ភាវៈ​នៃ​ខ្លួន​ជារាជបុរសក្តី ដោយសិល្បសាស្ត្រណាមួយក្តី កុលបុត្តដែលអាស្រ័យនូវការ​ចិញ្ចឹម​ជីវិត ដោយការរាប់ម្រាមដៃទទេជាដើមនោះ តែងមានត្រជាក់​បៀត​បៀន មានក្តៅបៀតបៀន ប៉ះពាល់ដោយសម្ផស្សនៃរបោមមូសខ្យល់ កំដៅថ្ងៃ និង​ពស់តូច ពស់ធំ ស្លាប់ខ្លួនព្រោះសេចក្តីស្រេកឃ្លាន ម្នាលភិក្ខុទាំងឡាយ នេះ​ឯង​ជាទោស របស់កាមទាំងឡាយ ដែលបុគ្គលគប្បីឃើញទាន់ភ្នែក ជាគំនរ​នៃ​ទុក្ខ មានកាមជាហេតុ មានកាមជាគ្រឿងប្រគល់ឲ្យនូវផល មានកាមជាគ្រឿង​ផ្តួចផ្តើម ជាបច្ច័យនៃកាមទាំងឡាយមែនពិត ។ ម្នាលភិក្ខុទាំងឡាយ កាល​បើ​កុល​បុត្តនោះប្រឹងប្រែងខ្នះខ្នែង ព្យាយាមយ៉ាងនេះហើយ ភោគៈទាំងឡាយ​នោះ ក៏មិនបានសម្រេច កុលបុត្តនោះតែងក្រៀមក្រំចិត្ត លំបាក ខ្សឹកខ្សួល គក់​ទ្រូងទ្រហោយំ ដល់នូវសេចក្តីវង្វេងថា ឱ សេចក្តីប្រឹងប្រែងរបស់អញ ឥតអំពើ​សោះ ឱ សេចក្តីព្យាយាមរបស់អញ ឥតផលសោះ ។ ម្នាលភិក្ខុទាំងឡាយ នេះ​ឯង​ជាទោសរបស់កាមទាំងឡាយ ដែលបុគ្គលគប្បីឃើញទាន់ភ្នែក ជាគំនរ​នៃ​ទុក្ខ មានកាមជាហេតុ មានកាមជាគ្រឿងប្រគល់ឲ្យនូវផល មានកាមជាគ្រឿង​ផ្តួច​ផ្តើម ជាបច្ច័យនៃកាមទាំងឡាយមែនពិត ។ ម្នាលភិក្ខុទាំងឡាយ កាលបើ​កុលបុត្ត​នោះ ប្រឹងប្រែងខ្នះខ្នែងព្យាយាមយ៉ាងនេះហើយ ភោគៈទាំងឡាយ​នោះក៏សម្រេច កុលបុត្តនោះតែងទទួលនូវសេចក្តីទុក្ខទោមនស្ស ព្រោះហេតុ​នៃ​ការ​រក្សានូវភោគៈទាំងឡាយនោះថា ធ្វើដូចម្តេចហ្ន៎ កុំឲ្យព្រះរាជាទាំងឡាយ នាំយកភោគៈទាំងឡាយនោះទៅបាន កុំឲ្យចោរទាំងឡាយលួចយកបាន កុំឲ្យ​ភ្លើង​ឆេះបាន កុំឲ្យទឹកបន្សាត់ទៅបាន កុំឲ្យអ្នកទទួលមត៌កទាំងឡាយ ដែល​មិន​ជាទីស្រឡាញ់ នាំយកទៅបាន ។ កាលកុលបុត្តនោះ ខំរក្សាគ្រប់គ្រង​យ៉ាង​នេះ ក៏ស្រាប់តែព្រះរាជាទាំងឡាយ រឹបយកនូវភោគៈទាំងឡាយនោះទៅក្តី ចោរ​​​​​ទាំងឡាយលួចយកទៅក្តី ភ្លើងឆេះទៅក្តី ទឹកបន្សាត់ទៅក្តី អ្នកទទួលមត៌ក​ទាំងឡាយ ដែលមិនជាទីស្រឡាញ់នាំយកទៅក្តី កុលបុត្តនោះតែងក្រៀម​ក្រំចិត្ត លំបាក ខ្សឹកខ្សួល គក់ទ្រូង ទ្រហោយំ ដល់នូវសេចក្តីវង្វេងថា ទ្រព្យណា​បាន​​កើតមានហើយដល់អាត្មាអញ ឥឡូវនេះទ្រព្យនោះឯង ត្រឡប់ជា​មិន​មាន​ដ​ល់អាត្មាអញវិញឡើយ ម្នាលភិក្ខុទាំងឡាយ នេះឯងជាទោសរបស់កាម​ទាំងឡាយ ដែលបុគ្គលគប្បីឃើញទាន់ភ្នែក ជាគំនរនៃទុក្ខមានកាមជាហេតុ មាន​កាមជាគ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យ​នៃ​កាម​ទាំងឡាយមែនពិត ។ ម្នាលភិក្ខុទាំងឡាយ មួយទៀត ព្រោះតែមាន​កាមជា​ហេតុ មានកាមជាគ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជា​បច្ច័យ​នៃកាមទាំងឡាយមែនពិត បានជាព្រះរាជាទាំងឡាយទាស់ទែងគ្នា នឹង​ព្រះរាជាទាំងឡាយខ្លះ ក្សត្រទាំងឡាយទាស់ទែងគ្នា នឹងក្សត្រទាំងឡាយខ្លះ ព្រាហ្មណ៍​ទាំងឡាយទាស់ទែងគ្នា នឹងព្រាហ្មណ៍ទាំងឡាយខ្លះ គហបតី​ទាំងឡាយទាស់ទែងគ្នា នឹងគហបតីទាំងឡាយខ្លះ មាតាទាស់ទែងនិងបុត្តខ្លះ បុត្ត​ទាស់​ទែងនឹងមាតាខ្លះ បិតាទាស់ទែងនិងបុត្តខ្លះ បុត្តទាស់ទែងនិងបិតាខ្លះ បង​ប្អូនប្រុសទាស់ទែងនិងបងប្អូនប្រុសខ្លះ បងប្អូនប្រុសទាស់​ទែង​និង​បង​ប្អូន​ស្រីខ្លះ បងប្អូនស្រីទាស់ទែងនិងបងប្អូនប្រុសខ្លះ សំឡាញ់ទាស់ទែង​នឹង​សំឡាញ់​​​​​​ខ្លះ ពួកមនុស្សទាំងនោះក៏ដល់នូវសេចក្តីឈ្លោះប្រកែក ប្រកាន់ខុស ទាស់​ទែង​​គ្នា ក្នុងទីនោះហើយប្រហារគ្នាទៅវិញទៅមកដោយដៃខ្លះ ប្រហារគ្នា​ដោយ​​​ដុំដីខ្លះ ប្រហារគ្នាដោយដំបងខ្លះ ប្រហារគ្នាដោយគ្រឿងសស្ត្រាខ្លះ ជនទាំង​នោះ ក៏ដល់នូវសេចក្តីស្លាប់ក្នុងទីនោះខ្លះ ដល់នូវសេចក្តីទុក្ខស្ទើនឹង​ស្លាប់​ខ្លះ ម្នាលភិក្ខុទាំងឡាយ នេះឯងជាទោសរបស់កាមទាំងឡាយ ដែល​បុគ្គល​គប្បី​ឃើញទាន់ភ្នែក ជាគំនរនៃទុក្ខមានកាមជាហេតុ មានកាមជាគ្រឿង​ប្រគល់​ឲ្យនូវផល មានកាមជាគ្រឿងផ្តួចផ្តើម ជាបច្ច័យនៃកាមទាំង​ឡាយមែន​ពិត​ ។ ម្នាលភិក្ខុទាំងឡាយ មួយទៀត ព្រោះតែមានកាមជាហេតុ មានកាមជា​គ្រឿង​ប្រគល់ឲ្យនូវផល មានយមជាគ្រឿងផ្តួចផ្តើម ជាបច្ច័យនៃកាម​ទាំងឡាយ បានជាមនុស្សទាំងឡាយ កាន់នូវដាវនិងខែល កាន់ធ្នូសៀតបំពង់​ព្រួញចូលទៅកាន់សង្គ្រាម ដែលកើតជាក្បួនទ័ពមកទាំងសងខាង កាលដែល​គេ​បាញ់​ព្រួញមកក្តី កាលដែលគេពួយលំពែងមកក្តី កាលដែលគេងាដាវ​ឡើង​ក្តី មនុស្សទាំងឡាយនោះបាញ់គ្នាដោយព្រួញខ្លះ ចាក់គ្នាដោយលំពែងខ្លះ កាប់​ក្បាល​​គ្នាដោយដាវខ្លះ ក្នុងសង្គ្រាមនោះ មនុស្សទាំងឡាយនោះ ក៏ដល់​នូវ​សេចក្តី​ស្លាប់ខ្លះ ដល់នូវសេចក្តីទុក្ខស្ទើនឹងស្លាប់ខ្លះ ក្នុងសង្គ្រាមនោះ ម្នាល​ភិក្ខុទាំងឡាយ នេះឯងជាទោសរបស់កាមទាំងឡាយ ដែលបុគ្គលគប្បី​ឃើញ​ទាន់​ភ្នែកជាគំនរនៃទុក្ខ មានកាមជាហេតុ មានកាមជាគ្រឿងប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យនៃកាមទាំងឡាយមែនពិត ។ ម្នាលភិក្ខុ​ទាំងឡាយ មួយទៀត ព្រោះតែមានកាមជាហេតុ មានកាមជាគ្រឿង​ប្រគល់​ឲ្យ​នូវផល មានកាមជាគ្រឿងផ្តួចផ្តើម ជាបច្ច័យនៃកាមទាំងឡាយមែនពិត បាន​ជា​មនុស្ស​ទាំងឡាយនោះ កាន់ដាវនិងខែល កាន់ធ្នូសៀតបំពង់ព្រួញចូលទៅ​កាន់​​បន្ទាយដែលលាបបូកដោយបាយអ កាលដែលគេបាញ់ព្រួញមកក្តី កាល​ដែល​​គេពួយលំពែងមកក្តី កាលដែលគេងាដាវឡើងក្តី មនុស្ស​ទាំង​នោះ ក៏បាញ់​គ្នាដោយព្រួញខ្លះ ចាក់គ្នាដោយលំពែងខ្លះ បាចសាចដាក់​គ្នា​ដោយ​​​អាចម៍គោជ្រាយខ្លះ ញាំញីគ្នាដោយរនាស់ដែកខ្លះ កាប់ក្បាល​គ្នា​ដោយ​ដាវខ្លះ ក្នុងបន្ទាយនោះមនុស្សទាំងនោះ ដល់នូវសេចក្តីស្លាប់ខ្លះ ដល់នូវ​សេចក្តី​ទុក្ខ ស្ទើនឹងស្លាប់ខ្លះ ក្នុងបន្ទាយនោះ ម្នាលភិក្ខុទាំងឡាយ នេះឯង​ជា​ទោស របស់​កាម​ទាំងឡាយ ដែលបុគ្គលគប្បីឃើញចំពោះខ្លួនឯង ជាគំនរ​នៃ​ទុក្ខមានកាម​ជា​ហេតុ មានកាមជាគ្រឿងប្រគល់ឲ្យនូវផល មាន​កាម​ជា​គ្រឿង​ផ្តួច​ផ្តើម ជា​បច្ច័យ​​នៃកាមទាំងឡាយមែនពិត ។ ម្នាលភិក្ខុទាំងឡាយ ម្យ៉ាង​ទៀត ព្រោះតែមានកាមជាហេតុ មានកាមជាគ្រឿងប្រគល់ឲ្យនូវផល មានកាម​ជា​គ្រឿង​ផ្តួចផ្តើម ជាបច្ច័យនៃកាមទាំងឡាយមែនពិត មនុស្សទាំងឡាយក៏​កាត់​នូវ​ជញ្ជាំងផ្ទះខ្លះ ប្លន់ខ្លះ កំហែងយកទ្រព្យក្នុងផ្ទះមួយ ៗ ខ្លះ ឈរ​ស្កាត់​ច្រក​ផ្លូវ​ខ្លះ គប់រកភរិយារបស់អ្នកដទៃខ្លះ ។ ព្រះរាជាទាំងឡាយ ចាប់មនុស្ស​ទាំង​នោះ​បាន​​​ហើយ ត្រាស់បង្គាប់ឲ្យធ្វើកម្មករណ៍ទាំងឡាយមានប្រការផ្សេង ៗ គឺវាយ​ដោយរំពាត់ខ្លះ វាយដោយផ្តៅខ្លះ វាយដោយដំបងខ្លីខ្លះ កាត់ដៃខ្លះ កាត់​ជើង​ខ្លះ កាត់ទាំងដៃទាំងជើងខ្លះ កាត់ស្លឹកត្រចៀកខ្លះ កាត់ច្រមុះខ្លះ កាត់ទាំង​ស្លឹក​ត្រចៀកទាំងច្រមុះខ្លះ ធ្វើពិលង្គថាលិកកម្ម គឺអំពើដែលគេធ្វើ​ឲ្យ​ដូច​ជា​ឆ្នាំង​ដាក់​ទឹកជ្រក់ខ្លះ ធ្វើនូវសង្ខមុណ្ឌកកម្ម គឺអំពើដែលគេធ្វើក្បាលឲ្យរលីង ដូចជាសម្បកស័ង្ខខ្លះ ធ្វើនូវរាហុមុខកម្ម គឺអំពើដែលគេធ្វើមាត់​ឲ្យដូច​ជា​មាត់​រាហូខ្លះ ធ្វើនូវជោតិមាលិកកម្ម គឺអំពើដែលធ្វើខ្លួនមនុស្សឲ្យដូចជាផ្កាភ្លើង<a href="http://www.chhouk-krohom.de/index.php/kh/tipitaka/sutta-pitaka/majjhimanikaya/majjhimanikaya-mulapannasaka/mulapannasaka-sihanadavagga" target="[អំពើដែលគេយកកំណាត់សំពត់ ជ្រលក់ប្រេង រុំសរីរៈទាំងអស់ ហើយឈួលភ្លើង។]">៤)</a> ខ្លះ ធ្វើនូវហត្ថប្ប​ជ្ជោតិក​កម្ម គឺអំពើដែលគេដុតដៃខ្លះ ធ្វើនូវឯរកវត្តិកកម្ម គឺ​អំពើ​ដែលធ្វើដូចជាពន្លាត់ស្បែកពពែខ្លះធ្វើនូវចីរកវាសិកកម្ម គឺអំពើ​ដែល​គេ​ធ្វើ​ឲ្យដូចជាស្លៀកសំពត់សម្បកឈើខ្លះធ្វើនូវឯណេយ្យកកម្ម គឺអំពើ​ដែល​គេ​​​ធ្វើ​ឲ្យដូចជាជើងសត្វទ្រាយខ្លះធ្វើនូវពលិសមំសិកកម្ម គឺអំពើដែលគេថ្ពក់​មាត់​​​​​ដោយកាងឬសន្ទូចខ្លះធ្វើនូវកហាបណកកម្ម គឺអំពើដែលគេធ្វើ​ឲ្យ​ខូច​សរីរៈ​​ប្រមាណប៉ុនកហាបណៈមួយ ៗ ខ្លះធ្វើនូវខារាបដិច្ឆកកម្ម គឺអំពើដែល​គេ​​​យក​ទឹកផ្សាស្រោចខ្លះធ្វើនូវបលិឃបរិវត្តិកកម្ម គឺអំពើដែលគេធ្វើដូច​ជា​បង្វិល​ជើងគុល ឬសសរគោលខ្លះធ្វើនូវបលាលបីឋកកម្ម គឺអំពើដែល​គេធ្វើ​ឲ្យ​ដូ​ចជាកណ្តាប់ចំបើងខ្លះស្រោចដោយប្រេងដែលក្តៅខ្លះ ឲ្យឆ្កែខាំខ្លះ ឲ្យ​ដេក​ផ្ងារលើឈើអណ្តោតទាំងរស់ខ្លះ កាត់ក្បាលដោយដាវខ្លះ មនុស្ស​ទាំង​នោះ ក៏ដល់នូវសេចក្តីស្លាប់ខ្លះ ដល់នូវសេចក្តីទុក្ខស្ទើរតែនឹងស្លាប់ខ្លះ ក្នុងទី​នោះ ម្នាលភិក្ខុទាំងឡាយ នេះឯងជាទោសរបស់កាមទាំងឡាយ ដែលបុគ្គល គ​ប្បី​​​ឃើញទាន់ភ្នែក ជាគំនរនៃទុក្ខ មានកាមជាហេតុ មានកាមជាគ្រឿង​ប្រគល់​​​ឲ្យនូវផល មានកាមជាគ្រឿងផ្តួចផ្តើម ជាបច្ច័យនៃកាមទាំងឡាយ មែន​ពិត ។ ម្នាលភិក្ខុទាំងឡាយ មួយទៀត ព្រោះតែមានកាមជាហេតុ មានកាមជា​គ្រឿង​ប្រគល់ឲ្យនូវផល មានកាមជាគ្រឿងផ្តួចផ្តើម ជាបច្ច័យនៃកាម​ទាំង​ឡាយ បានជាជនទាំងឡាយប្រព្រឹត្តទុច្ចរិតដោយកាយ ប្រព្រឹត្តទុច្ចរិត​ដោយ​វាចា ប្រព្រឹត្តទុច្ចរិតដោយចិត្ត លុះជនទាំងឡាយនោះ ប្រព្រឹត្តទុច្ចរិតដោយ​កាយ ប្រព្រឹត្តទុច្ចរិតដោយវាចា ប្រព្រឹត្តទុច្ចរិតដោយចិត្តហើយ ដល់បែកធ្លាយ​រាង​កាយ បន្ទាប់អំពីមរណៈទៅក៏ទៅកើតឯអបាយ ទុគ្គតិ វិនិបាត នរក ម្នាលភិក្ខុទាំងឡាយ នេះឯងជាទោសរបស់កាមទាំងឡាយ ដែលប្រព្រឹត្តទៅ​ក្នុង​បរលោក ជាគំនរនៃទុក្ខ មានកាមជាហេតុ មានកាមជាគ្រឿង​ប្រគល់​ឲ្យនូវ​ផល មានកាមជាគ្រឿងផ្តួចផ្តើម ជាបច្ច័យនៃកាមទាំងឡាយ មែនពិត ។</p>
        <p><a class='ref km' id='km១៩៩' href='#km១៩៩'>១៩៩</a>ម្នាលភិក្ខុទាំងឡាយ ចុះអ្វីជា​គ្រឿងរលាស់ចេញនូវ​កាមទាំង​ឡាយ​ ។ ម្នាលភិក្ខុទាំងឡាយ ឧបាយជាទីកំចាត់បង់នូវឆន្ទរាគៈ ការលះបង់នូវ​ឆន្ទរាគៈ ក្នុងកាមទាំងឡាយណា នេះឯងឈ្មោះថា ជាគ្រឿងរលាស់ចេញ​នូវ​កាម​ទាំងឡាយ ។</p>
        <p><a class='ref km' id='km២០០' href='#km២០០'>២០០</a>ម្នាលភិក្ខុទាំងឡាយ សមណៈឬព្រាហ្មណ៍ទាំងឡាយពួកខ្លះ មិន​ដឹង​នូវតម្រេករបស់កាមទាំងឡាយ ថាជាគ្រឿងត្រេកអរផង មិនដឹងនូវទោស​របស់​​កាម​ទាំងឡាយ ថាជាទោសផង មិនដឹងនូវគ្រឿងរ​លាស់​ចេញ​នូវ​កាម​ទាំងឡាយ ថាជាគ្រឿងរលាស់ចេញផង យ៉ាងនេះដោយពិត សមណៈឬ​ព្រាហ្មណ៍​​​ទាំងនោះឯង នឹងកំណត់ដឹងនូវកាមទាំងឡាយដោយខ្លួនឯងឬ ឬក៏​​​បុគ្គល​ប្រតិបត្តិយ៉ាងណា ទើបនឹងកំណត់ដឹងនូវកាមទាំងឡាយបាន នឹង​បបួល​បុគ្គល​ដទៃដើម្បីសេចក្តីប្រតិបត្តិយ៉ាងនោះ នេះមិនមែនជាឋានៈទេ ។ ម្នាលភិក្ខុ​ទាំ​ងឡាយ សមណៈឬព្រាហ្មណ៍ទាំងឡាយណាមួយ ដឹងនូវតម្រេករបស់កាម​ទាំងឡាយ​ ថាជាគ្រឿងត្រេកអរផង ដឹងនូវទោសរបស់កាមទាំងឡាយ ថាជា​ទោស​ផង ដឹងនូវគ្រឿងរលាស់ចេញនូវកាមទាំងឡាយ ថាជាគ្រឿង​រលាស់​ចេញ​ផងដោយពិត សមណៈឬព្រាហ្មណ៍ទាំងនោះ នឹងកំណត់​ដឹងនូវ​កាម​ទាំងឡាយ​ដោយខ្លួនឯងឬ ឬក៏បុគ្គលប្រតិបត្តិយ៉ាងណា ទើបនឹងកំណត់ដឹង នូ​វ​កាម​ទាំងឡាយបាន ទាំងបបួលបុគ្គលដទៃ ដើម្បីសេចក្តីប្រតិបត្តិយ៉ាងនោះ នេះទើបជាឋានៈ ។</p>
        <p><a class='ref km' id='km២០១' href='#km២០១'>២០១</a>ម្នាលភិក្ខុទាំងឡាយ ចុះអ្វីជាតម្រេករបស់រូបទាំងឡាយ ។ ម្នាល ភិ​ក្ខុ​ទាំងឡាយ ដូចយ៉ាងខត្តិយកញ្ញា ឬព្រាហ្មណកញ្ញា គហបតិកញ្ញា ដែល​មាន​វ័យ ១៥ ឆ្នាំ ឬ ១៦ ឆ្នាំ​ ជាស្រ្តីមិនខ្ពស់ពេក មិនទាបពេក មិនស្គមពេក មិន​ធាត់​ពេក មិនខ្មៅពេក មិនសពេក ម្នាលភិក្ខុទាំងឡាយ ចុះស្ត្រីនោះមាន​សម្បុរ​ល្អ​ស្អាតសមរម្យ ក្នុងសម័យនោះឬទេ ។ ភិក្ខុទាំងឡាយក្រាបទូលថា ព្រះ​ករុណា​​​ព្រះអង្គ ។ ព្រះមានព្រះភាគត្រាស់ថា ម្នាលភិក្ខុទាំងឡាយ ត្រង់​សេចក្តី​សុខសោមនស្សកើតឡើង ព្រោះអាស្រ័យសម្បុរល្អស្អាតនេះឯង ជាតម្រេក​របស់​រូបទាំងឡាយ ។</p>
        <p><a class='ref km' id='km២០២' href='#km២០២'>២០២</a>ម្នាលភិក្ខុទាំងឡាយ ចុះអ្វីជាទោសរបស់រូបទាំងឡាយ ។ ម្នាល​ភិក្ខុ​ទាំងឡាយ ភិក្ខុក្នុងសាសនានេះគប្បីមើលនូវបងប្អូនស្រីនោះឯង ក្នុង​សម័យ​​​ខាងក្រោយមក ដែលមានអាយុ ៨០ ឆ្នាំ ឬមានអាយុ ៩០ ឆ្នាំ មានអាយុ​១០០​ ឆ្នាំ ជាស្ត្រីចាស់ជរាហើយដោយជាតិ មានឆ្អឹងជំនីរកោងដូចបង្កង់ផ្ទះ មានកាយកោង កាន់ឈើច្រត់កាលដើរទៅញ័ររន្ធត់ រសាប់រសល់ដោយជរា មាន​វ័យ​កន្លងហើយ មានធ្មេញបាក់ សក់ស្កូវ ក្បាលឆក ក្បាលទំពែក ស្បែក​ជ្រួញ​​​ជ្រីវ ខ្លួនរទុះដោយអាចម៍រុយ ។ ម្នាលភិក្ខុទាំងឡាយ អ្នកទាំងឡាយ​សំគាល់​សេចក្តីនុ៎ះថាដូចម្តេច សម្បុរល្អសមរម្យណា ក្នុងសម័យពីមុន សម្បុរ​ល្អ​នោះ ក៏អន្តរធានបាត់ទៅ ទោសក៏កើតប្រាកដឡើងមែនឬ ។ ភិក្ខុទាំងឡាយ​ក្រាប​ទូលថា ព្រះករុណាព្រះអង្គ ។ ព្រះមានបុណ្យត្រាស់ថា ម្នាលភិក្ខុ​ទាំងឡាយ នេះហើយដែលហៅថាទោសរបស់រូបទាំងឡាយ ។ ម្នាលភិក្ខុ​ទាំងឡាយ មួយទៀត ភិក្ខុគប្បីមើលបងប្អូនស្រីនោះឯង ដែលមានអាពាធ ដល់​នូវ​​​សេចក្តីទុក្ខ ឈឺចាប់ជាទម្ងន់ដួលដេកត្រាំក្នុងមូត្រ និងលាមករបស់ខ្លួនលុះ​តែ​មាន​ជនឯទៀតគ្រាឡើង ទើបបានក្រោករួច លុះតែមានជនឯទៀត​នាំ​ឲ្យ​ចូល​ទៅទើបចូលទៅបាន ។ ម្នាលភិក្ខុទាំងឡាយ អ្នកទាំងឡាយសំគាល់​សេចក្តី​​នោះដូចម្តេច សម្បុរល្អសមរម្យណា ក្នុងកាលពីមុន សម្បុរល្អនោះ ក៏អន្តរ​ធាន​បាត់ទៅ ទោសក៏កើតប្រាកដឡើងមែនឬ ។ ភិក្ខុទាំងឡាយ​ក្រាប​បង្គំ​ទូល​ថា ព្រះករុណាព្រះអង្គ ។ ព្រះមានព្រះភាគទ្រង់ត្រាស់ថា ម្នាលភិក្ខុ​ទាំងឡាយ ហ្នឹងហើយដែលហៅថា ទោសរបស់រូបទាំងឡាយ ។ ម្នាលភិក្ខុ​ទាំងឡាយ មួយទៀត ភិក្ខុគប្បីមើលបងប្អូនស្រីនោះឯង ដែលគេយកសរីរៈ​ទៅ​ចោល​ក្នុងព្រៃស្មសាន ទោះស្លាប់អស់ ១ ថ្ងៃក្តី ទោះស្លាប់អស់ ២ ថ្ងៃក្តី ទោះ​ស្លាប់​អស់ ៣ ថ្ងៃក្តី ដែលកំពុងហើមប៉ោងឡើង មានសម្បុរខៀវ មានខ្ទុះ​ហូរ​ចេញ (តាមទ្វារផ្សេងៗ) ។ ម្នាលភិក្ខុទាំងឡាយ អ្នកទាំងឡាយ សំគាល់​សេចក្តី​នោះ ថាដូចម្តេច សម្បុរល្អសមរម្យណា ក្នុងកាលពីមុន សម្បុរល្អនោះ ក៏​អន្តរ​ធាន​​​​បាត់ទៅ ទោសក៏កើតប្រាកដឡើងមែនឬ ។ ភិក្ខុទាំងឡាយក្រាបបង្គំទូលថា ព្រះករុណាព្រះអង្គ ។ ទើបព្រះមានព្រះភាគត្រាស់ថា ម្នាលភិក្ខុទាំងឡាយ ហ្នឹង​ហើយដែលហៅថា ទោសរបស់រូបទាំងឡាយ ។ ម្នាលភិក្ខុទាំងឡាយ មួយ​ទៀត ភិក្ខុគប្បីមើលបងប្អូនស្រីនោះឯង ដែលគេយកសរីរៈ​ទៅ​ចោល​ក្នុង​ព្រៃ​ស្ម​សាន ក្អែកទាំងឡាយកំពុងតែចឹកស៊ីក្តី ពួកត្មាតកំពុងចឹកស៊ីក្តី ត្រដក់​ទាំង​ឡាយ កំពុងចឹកស៊ីក្តី ស្វានទាំងឡាយកំពុងកកេរស៊ីក្តី ចចកទាំងឡាយ​កំពុង​កកេរ​​​ស៊ី​ក្តី បាណកជាតិទាំងឡាយផ្សេង ៗ កំពុងរុកជញ្ជក់ស៊ីក្តី ។ ម្នាលភិក្ខុទាំងឡាយ អ្នកទាំងឡាយសំគាល់សេចក្តីនោះ ថាដូចម្តេច សម្បុរល្អសមរម្យណា ក្នុង​កាល​ពីមុន សម្បុរល្អនោះ ក៏អន្តរធានបាត់ទៅ ទោសក៏កើតប្រាកដ​ឡើង​មែន​ឬ​ ។ ភិក្ខុទាំងឡាយក្រាបទូលថា ព្រះករុណាព្រះអង្គ ។ ព្រះមានព្រះភាគត្រាស់ថា ម្នាល​ភិក្ខុទាំងឡាយ នេះហើយដែលហៅថា ទោសរបស់រូបទាំងឡាយ ។ ម្នាល​ភិក្ខុ​​ទាំងឡាយ មួយយ៉ាងទៀត ភិក្ខុគប្បីមើលបងប្អូនស្រីនោះឯង ដែលគេយក​សរីរៈ​ទៅចោលក្នុងព្រៃស្មសាន សល់នៅតែរាងឆ្អឹង ប្រកបដោយសាច់ឈាម មាន​សរសៃជាគ្រឿងចង ។បេ។ សល់នៅតែរាងឆ្អឹង ឥតមានសាច់ តែនៅ​ប្រ ឡា​ក់​ដោយឈាម មានសរសៃជាគ្រឿងចង ។បេ។ សល់នៅតែរាងឆ្អឹងមិនមាន​សាច់និងឈាម មានសរសៃជាគ្រឿងចង ។បេ។ សល់នៅតែរាងឆ្អឹងទទេ មិន​មាន​​​សរសៃ​ជាគ្រឿងចងរួបរឹត ខ្ចាត់ខ្ចាយរាត់រាយទៅក្នុងទិសតូចនិងទិសធំ គឺ​ឆ្អឹង​​ដៃទៅដោយឡែក ឆ្អឹងជើងទៅដោយឡែក ឆ្អឹងស្មងទៅដោយឡែក ឆ្អឹងភ្លៅ​ទៅ​ដោយ​​ឡែក ឆ្អឹងចង្កេះទៅដោយឡែក ឆ្អឹងខ្នងទៅដោយឡែក ឆ្អឹង​ជំនីរ​ទៅ​ដោយ​ឡែក ឆ្អឹងទ្រូងទៅដោយឡែក ឆ្អឹងដើមដៃទៅដោយឡែក ឆ្អឹងស្មា​ទៅ​ដោយ​ឡែក ឆ្អឹងកទៅដោយឡែក ឆ្អឹងចង្កាទៅដោយឡែក ឆ្អឹងធ្មេញ​ទៅ​ដោយ​ឡែក រលាក្បាលទៅដោយឡែក ។ ម្នាលភិក្ខុទាំងឡាយ អ្នកទាំងឡាយ សំគាល់​សេចក្តីនោះ ថាដូចម្តេច សម្បុរល្អសមរម្យណា ក្នុងកាលពីមុន សម្បុរ​ល្អ​​​សមរម្យនោះ ក៏អន្តរធានបាត់ទៅ ទោសក៏កើតឡើងប្រាកដមែនឬ ។ ភិក្ខុ​ទាំងឡាយក្រាបទូលថា ព្រះករុណាព្រះអង្គ ។ ព្រះសយម្ភូញាណ ទ្រង់មាន​ព្រះពុទ្ធ​​​តម្រាស់ថា ម្នាលភិក្ខុទាំងឡាយ នេះហើយដែលហៅថា ទោសរបស់​រូប​ទាំងឡាយ ។ ម្នាលភិក្ខុទាំងឡាយ មួយយ៉ាងទៀត ភិក្ខុគប្បីមើលបង​ប្អូន​ស្រីនោះឯង ដែលគេយកសរីរៈទៅចោលក្នុងព្រៃស្មសាន សល់នៅតែ​រាងឆ្អឹង​ទទេ មានសម្បុរសប្រៀបដូចពណ៌នៃស័ង្ខ ។បេ។ សល់នៅតែឆ្អឹងទទេ រោយ​រាយ​នៅជាពំនូក ៗ កន្លងទៅយូរឆ្នាំហើយ ។បេ។ សល់នៅតែឆ្អឹងទទេ ពុកផុយ ខ្ទេចខ្ទី ជាកំទេចតូច កំទេចធំផ្សេង ៗ ។ ម្នាលភិក្ខុទាំងឡាយ អ្នកទាំងឡាយ សំគាល់​សេចក្តីនោះ ថាដូចម្តេច សម្បុរល្អសមរម្យណា ក្នុងកាលពីមុន សម្បុរ​ល្អ​នោះ ក៏អន្តរធានបាត់ទៅ ទោសក៏កើតប្រាកដឡើងមែនឬ ។ ភិក្ខុទាំងឡាយ ក្រាប​ទូលថា ព្រះករុណាព្រះអង្គ ។ ព្រះមានព្រះភាគត្រាស់ថា ម្នាល​ភិក្ខុ​ទាំងឡាយ នេះហើយដែលហៅថា ទោសរបស់រូបទាំងឡាយ ។</p>
        <p><a class='ref km' id='km២០៣' href='#km២០៣'>២០៣</a>ម្នាលភិក្ខុទាំងឡាយ ចុះអ្វីជាគ្រឿងរលាស់​ចេញនូវរូប​ទាំង ឡាយ ។ ម្នាលភិក្ខុទាំងឡាយ ឧបាយដែលជាគ្រឿងកំចាត់បង់នូវឆន្ទរាគ ការ​លះ​ប​ង់​ឆន្ទរាគ ក្នុងរូបទាំងឡាយណា នេះឯងជាគ្រឿងរលាស់​ចេញ​នូវ​រូប​ទាំងឡាយ ។</p>
        <p><a class='ref km' id='km២០៤' href='#km២០៤'>២០៤</a>ម្នាលភិក្ខុទាំងឡាយ សមណៈឬព្រាហ្មណ៍ទាំងឡាយ​ ឯណា​នី​មួយ មិនដឹងនូវតម្រេករបស់រូបទាំងឡាយ ថាជាគ្រឿងត្រេកផង មិនបាន​ដឹង​នូវ​ទោសរបស់រូបទាំងឡាយ ថាជាទោសផង មិនបានដឹងនូវគ្រឿងរលាស់ចេញ នូវ​រូប​ទាំងឡាយ ថាជាគ្រឿងរលាស់ចេញផង តាមពិតយ៉ាងនេះ សមណៈ ឬព្រាហ្មណ៍ទាំងនោះ នឹងកំណត់ដឹងនូវរូបទាំងឡាយដោយខ្លួនឯងឬ ឬក៏​បុគ្គល​​ប្រតិបត្តិយ៉ាងណា ទើបនឹងកំណត់ដឹងនូវរូបទាំងឡាយបាន និង​បបួល​បុគ្គល​ដទៃ ដើម្បីសេចក្តីប្រតិបត្តិយ៉ាងនោះ ហេតុនេះ មិនជាឋានៈឡើយ ។ ម្នាល​ភិក្ខុទាំងឡាយ សមណៈឬព្រាហ្មណ៍ណាមួយដឹងនូវតម្រេក របស់រូប​ទាំងឡាយ ថាជាគ្រឿងត្រេកផង ដឹងនូវទោសរបស់រូបទាំងឡាយ ថាជា​ទោស​ផង ដឹងនូវគ្រឿងរលាស់ចេញនូវរូបទាំងឡាយ ថាជាគ្រឿងរលាស់ចេញផង សមណៈឬព្រាហ្មណ៍ទាំងឡាយនោះ នឹងកំណត់ដឹងនូវរូបទាំងឡាយ ដោយ​ខ្លួន​ឯងឬ ឬក៏បុគ្គលប្រតិបត្តិយ៉ាងណា ទើបនឹងកំណត់ដឹង​នូវរូប​ទាំង​ឡាយ​បាន និងបបួលនូវបុគ្គលដទៃ ដើម្បីសេចក្តីប្រតិបត្តិយ៉ាងនោះ នេះ​ទើប​ជា ឋានៈ ។</p>
        <p><a class='ref km' id='km២០៥' href='#km២០៥'>២០៥</a>ម្នាលភិក្ខុទាំងឡាយ ចុះអ្វីជាតម្រេក របស់វេទនាទាំងឡាយ ។ ម្នាល​ភិក្ខុទាំងឡាយ ភិក្ខុក្នុងសាសនានេះ ស្ងប់ស្ងាត់ចាកកាមទាំងឡាយ ស្ងប់​ស្ងាត់​​​ចាកអកុសលធម៌ទាំងឡាយ ក៏ចូលកាន់បឋមជ្ឈាន ប្រកបដោយវិតក្កៈ វិចារៈ មានបីតិនិងសុខ ដែលកើតអំពីសេចក្តីស្ងប់ស្ងាត់ជាអារម្មណ៍ ។ ម្នាលភិក្ខុ​ទាំងឡាយ ក្នុងសម័យណា ភិក្ខុស្ងប់ស្ងាត់ចាកកាមទាំងឡាយ ស្ងប់ស្ងាត់​ចាក​អកុសល​​​ធម៌ទាំងឡាយហើយ ក៏ចូលកាន់បឋមជ្ឈាន ប្រកបដោយវិតក្កៈ វិចារៈ មាន​បីតិនិងសុខ ដែលកើតអំពីសេចក្តីស្ងប់ស្ងាត់ជាអារម្មណ៍ ក្នុងសម័យនោះ (ភិក្ខុនោះឯង) មិនបានគិតដើម្បីបៀតបៀនខ្លួនផង មិនបានគិតដើម្បី​បៀត​បៀន​បុគ្គលដទៃផង មិនបានគិតដើម្បីបៀតបៀនបុគ្គលទាំង ២ ពួកគឺខ្លួននិង​បុគ្គល​ដទៃផង ក្នុងសម័យនោះ (ភិក្ខុនោះ) ឈ្មោះថាទទួលនូវវេទនា មិនមាន​សេចក្តី​ព្យាបាទ (ឥតទុក្ខ) តែមួយយ៉ាង ម្នាលភិក្ខុទាំងឡាយ តថាគតពោលថា តម្រេក​​របស់វេទនាទាំងឡាយ បំផុតត្រឹមសេចក្តីមិនព្យាបាទ ។ ម្នាលភិក្ខុ​ទាំងឡាយ មួយយ៉ាងទៀត ភិក្ខុចូលកាន់ទុតិយជ្ឈានជាទីផូរផង់ ក្នុងសន្តាន មាន​​​​ភាវៈ​នៃចិត្តដ៏ប្រសើរ មិនមានវិតក្កៈ មិនមានវិចារៈទេ មានតែបីតិនិងសុខ ដែល​​​កើតអំពីសមាធិ ព្រោះរម្ងាប់នូវវិតក្កៈ និងវិចារៈ ។ ម្នាលភិក្ខុទាំងឡាយ ក្នុង​សម័យ​ណាដែលភិក្ខុ ។បេ។ ព្រោះរម្ងាប់វិតក្កៈនិងវិចារៈ ក្នុងសម័យនោះ (ភិក្ខុនោះឯង) មិនបានគិតដើម្បីបៀតបៀនខ្លួនឯង ។បេ។ ទើបឈ្មោះថាទទួល​នូវវេទនា មិនមានសេចក្តីព្យាបាទតែមួយយ៉ាង ម្នាលភិក្ខុទាំងឡាយ តថាគត​​​ពោលថា សេចក្តីត្រេកអររបស់វេទនាទាំងឡាយ បំផុតត្រឹម​សេចក្តី​មិនព្យាបាទ ។ ម្នាលភិក្ខុទាំងឡាយ មួយយ៉ាងទៀត ភិក្ខុជាអ្នកមានចិត្ត​ព្រងើយ​ផង មាន​ស្មារតី​តាំងមាំផង មានប្រាជ្ញាដឹងសព្វផង ទទួលនូវសេចក្តីសុខ ដោយ​នាម​កាយផង ព្រោះអស់ទៅនៃបីតិក៏បានចូលកាន់តតិយជ្ឈាន ដែល​ព្រះអរិយៈ​​​ទាំងឡាយ តែងសម្តែងថាបុគ្គលដែលបានចូលកាន់តតិយជ្ឈាន រមែង​​ជាអ្នក​មាន​ចិត្តព្រងើយ មានស្មារតីនៅជាសុខ ។ ម្នាលភិក្ខុទាំងឡាយ ក្នុង​សម័យ​ណា​ភិក្ខុ ។បេ។ ព្រោះអស់ទៅនៃបីតិ ក្នុងសម័យនោះ ភិក្ខុនោះឯង មិនគិត ​។បេ។ ទើបឈ្មោះថា ទទួលនូវវេទនាមិនមានសេចក្តីព្យាបាទតែមួយ​យ៉ាង ម្នាលភិក្ខុ​ទាំងឡាយ តថាគតពោលថា សេចក្តីត្រេកអរ របស់វេទនា​ទាំងឡាយ បំផុត​ត្រឹម​សេចក្តីមិនព្យាបាទ ។ ម្នាលភិក្ខុទាំងឡាយ មួយ​យ៉ាង​ទៀត ភិក្ខុចូល​កាន់​ចតុត្ថជ្ឈាន ដែលឥតទុក្ខឥតសុខ មានតែសតិដ៏បរិសុទ្ធ ព្រោះ​ឧបេក្ខា ព្រោះលះ​បង់​នូវសុខផង លះបង់នូវទុក្ខផង ព្រោះរលត់​ទៅ​នៃ​សោមនស្ស និងទោមនស្ស ក្នុងកាលមុនផង ។ ម្នាលភិក្ខុទាំងឡាយ ក្នុង​សម័យ​ណាភិក្ខុ ។បេ។ ព្រោះលះ​បង់​នូវសុខផង ក្នុងសម័យនោះ ភិក្ខុនោះឯង មិនបាន​គិត​ដើម្បីបៀត​បៀន​ខ្លួន​ផង មិនបានគិតដើម្បីបៀតបៀនបុគ្គលដទៃផង មិន​បាន​​​គិត​ដើម្បីបៀតបៀន​បុគ្គល​ទាំងពីរ ពួកគឺខ្លួននិងបុគ្គលដទៃផង ក្នុងសម័យ​នោះ ភិក្ខុនោះ ឈ្មោះ​ថា ទទួលនូវវេទនា ដែលមិនមានសេចក្តីព្យាបាទ តែមួយ​យ៉ាង ម្នាលភិក្ខុ​ទាំង​ឡាយ តថាគតតែងពោលថា សេចក្តីត្រេកអរ របស់វេទនា​ទាំង​ឡាយ បំផុត​ត្រឹម​​សេចក្តីមិនព្យាបាទ ។</p>
        <p><a class='ref km' id='km២០៦' href='#km២០៦'>២០៦</a>ម្នាលភិក្ខុទាំងឡាយ ចុះអ្វីជាទោស របស់វេទនាទាំងឡាយ ។ ម្នាល​ភិក្ខុ​ទាំងឡាយ ត្រង់ដែលវេទនាមិនទៀងជាទុក្ខ មានសេចក្តី​ប្រែប្រួល​ទៅ​ជា​ធម្មតា នេះឯងជាទោសរបស់វេទនាទាំងឡាយ ។</p>
        <p><a class='ref km' id='km២០៧' href='#km២០៧'>២០៧</a>ម្នាលភិក្ខុទាំងឡាយ ចុះអ្វី ជាគ្រឿងរលាស់ចេញ​នូវ​វេទនា​ទាំងឡាយ​ ។ ម្នាលភិក្ខុទាំងឡាយ ឧបាយជាគ្រឿងកំចាត់បង់ នូវឆន្ទរាគ ការ​លះ​​បង់នូវឆន្ទរាគ ក្នុងវេទនាទាំងឡាយណា នេះឯងជាគ្រឿងរលាស់ចេញ នូវ​វេទនា​ទាំងឡាយ ។</p>
        <p><a class='ref km' id='km២០៨' href='#km២០៨'>២០៨</a>ម្នាលភិក្ខុទាំងឡាយ សមណៈឬព្រាហ្មណ៍ទាំងឡាយពួកខ្លះ មិន​បាន​ដឹងនូវតម្រេករបស់វេទនាទាំងឡាយ ថាជាគ្រឿងត្រេកផង មិនបានដឹង​នូវ​ទោស​​របស់វេទនាទាំងឡាយ ថាជាទោសផង មិនបាន​ដឹង​នូវ​គ្រឿង​រលាស់​ចេញនូវវេទនាទាំងឡាយ ថាជាគ្រឿងរលាស់ចេញផង យ៉ាងនេះតាមពិត សមណ​ព្រាហ្មណ៍ទាំងនោះ នឹងកំណត់ដឹងនូវវេទនាទាំងឡាយ ដោយ​ខ្លួន​ឯង​ឬ​ ឬក៏បុគ្គលប្រតិបត្តិយ៉ាងណា ទើបនឹងកំណត់ដឹង នូវវេទនាទាំងឡាយបាន ទាំងបបួល​បុគ្គលដទៃ ដើម្បីសេចក្តីប្រតិបត្តិយ៉ាងនោះ នេះមិនមែនជាឋានៈ​ទេ ​។ ម្នាលភិក្ខុទាំងឡាយ សមណៈឬព្រាហ្មណ៍ទាំងឡាយណាមួយ ដឹងនូវតម្រេក របស់វេទនាទាំងឡាយ ថាជាគ្រឿងត្រេកផង ដឹងនូវទោសរបស់​វេទនា​ទាំងឡាយ ថាជាទោសផង ដឹងនូវគ្រឿងរលាស់ចេញ នូវវេទនាទាំងឡាយ ថា​ជា​គ្រឿងរលាស់ចេញផង យ៉ាងនេះតាមពិត ទើបសមណៈឬព្រាហ្មណ៍​ទាំង​នោះ នឹងកំណត់ដឹងនូវវេទនាទាំងឡាយ ដោយខ្លួនឯងឬ ឬក៏បុគ្គល​ប្រតិបត្តិ​យ៉ាងណា ទើបនឹងកំណត់ដឹងនូវវេទនាទាំងឡាយបាន ទាំងបបួល​នូវ​បុគ្គល​ដទៃ ដើម្បីសេចក្តីប្រតិបត្តិយ៉ាងនោះ នេះទើបជាឋានៈ ។ លុះព្រះមានព្រះភាគ ទ្រង់​ត្រាស់​ព្រះសូត្រនេះចប់ហើយ ភិក្ខុទាំងនោះ ក៏មានចិត្តត្រេកអររីករាយ ចំពោះ​​​ភាសិត នៃព្រះមានព្រះភាគ ។</p>
        <p>ចប់ មហាទុក្ខក្ខន្ធសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>