<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn20' lang='km'>
        <header>
            <ul>
            </ul>
            <h1>វិតក្កសណ្ឋានសូត្រ ទី ១០</h1>
        </header>
        <p><a class='ref km' id='km២៥៦' href='#km២៥៦'>២៥៦</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់​គង់​​នៅក្នុងជេតពន ជារបស់អនាថបិណ្ឌិកសេដ្ឋី ជិតក្រុងសាវត្ថី ។ សម័យនោះ​ឯង ព្រះមានព្រះភាគ ទ្រង់ត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំងនោះ ក្រាបបង្គំទូលព្រះមានព្រះភាគថា បពិត្រព្រះអង្គដ៏ចម្រើន ។</p>
        <p><a class='ref km' id='km២៥៧' href='#km២៥៧'>២៥៧</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ ភិក្ខុ​ប្រកបរឿយ ៗ នូវអធិចិត្ត គឺសមាបត្តិ ៨ ហើយគប្បីធ្វើទុកក្នុងចិត្ត នូវហេតុទាំង​៥ ប្រការ សព្វឮៗ កាល ។ ហេតុទាំង ៥ គឺអ្វីខ្លះ ។ ម្នាលភិក្ខុទាំងឡាយ ភិក្ខុក្នុង​សាសនានេះ អាស្រ័យនូវហេតុណា ធ្វើទុកក្នុងចិត្តនូវហេតុណា អកុសល​វិតក្កៈ​ដ៏លាមកទាំងឡាយ ដែលប្រកបដោយឆន្ទៈ គឺលោភៈខ្លះ ប្រកបដោយទោសៈ​ខ្លះ ប្រកបដោយមោហៈខ្លះ តែងកើតឡើងដល់ភិក្ខុនោះ ម្នាលភិក្ខុទាំងឡាយ ភិក្ខុ​នោះ គប្បីចេញចាកហេតុនោះ ហើយធ្វើទុកក្នុងចិត្ត នូវហេតុ​ដទៃ​ដែល​ប្រកបដោយកុសលវិតក្កៈវិញ កាលបើភិក្ខុនោះ ចេញចាកហេតុនោះ ហើយ​ធ្វើ​ទុកក្នុងចិត្ត នូវហេតុដទៃ ដែលប្រកបដោយកុសលវិតក្កៈ អកុសល​វិតក្កៈ​ដ៏លាមកទាំងឡាយណា ដែលប្រកបដោយឆន្ទៈខ្លះ ប្រកបដោយ​ទោសៈ​ខ្លះ ប្រកបដោយមោហៈខ្លះ អកុសលវិតក្កៈទាំងនោះ នឹងសាបសូន្យទៅ នឹង​ដល់​នូវសេចក្តីវិនាសបាត់បង់ទៅពុំខាន ព្រោះលះបង់​នូវ​អកុសល​វិតក្កៈ​ទាំង​នោះ​​បានហើយ ទើបចិត្តខាងក្នុង ក៏តាំងនៅស្ងួតស្ងប់ស៊ប់សួន ជាចិត្តមាន​អារម្មណ៍​តែមួយ ជាចិត្តនឹង នៅក្នុងអារម្មណ៍ ។ ម្នាលភិក្ខុទាំងឡាយ ដូចជា​ជាង​​ឈើ ឬកូនសិស្សជាងឈើ ដែលប្រសប់ គប្បីវាយបញ្ជូន នាំចេញ ដក​ចេញ នូវ​កន្លាស់ធំ ដោយកន្លាស់តូច ដូចម្តេចមិញ ម្នាលភិក្ខុទាំងឡាយ ភិក្ខុអា​ស្រ័យ​​​​​​ហេតុណា ធ្វើទុកក្នុងចិត្ត នូវហេតុណា អកុសលវិតក្កៈ ដ៏លាមក​ទាំងឡាយ ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកបដោយ​មោហៈ​ខ្លះ តែងកើតឡើងដល់ភិក្ខុនោះ ម្នាលភិក្ខុទាំងឡាយ ភិក្ខុនោះ គប្បីចេញ​ចាក​ហេតុនោះ ហើយធ្វើទុកក្នុងចិត្ត នូវហេតុដទៃ ដែលប្រកបដោយ​កុសល​វិតក្កៈវិញ កាលភិក្ខុនោះ ចេញចាកហេតុនោះហើយ ធ្វើទុកក្នុងចិត្ត នូវ​ហេតុ​ដទៃ ដែលប្រកបដោយកុសលវិតក្កៈ អកុសលវិតក្កៈ ដ៏លាមក​ទាំងឡាយ​ណា ដែលប្រកបដោយឆន្ទៈខ្លះ ទោសៈខ្លះ មោហៈខ្លះ អកុសលវិ​តក្កៈ​​​​​​​​​ទាំងនោះ នឹងសាបសូន្យទៅ នឹងដល់នូវសេចក្តីវិនាសបាត់បង់ទៅពុំខាន ព្រោះលះបង់នូវ​អកុសលវិតក្កៈទាំងនោះបានហើយ ទើបចិត្តខាងក្នុង ក៏តាំង​នៅ​ស្ងួតស្ងប់ស៊ប់​សួន ជាចិត្តមានអារម្មណ៍តែមួយ ជាចិត្តនឹង នៅក្នុងអារម្មណ៍ ដូច្នោះឯង ។</p>
        <p><a class='ref km' id='km២៥៨' href='#km២៥៨'>២៥៨</a>ម្នាលភិក្ខុទាំងឡាយ កាលបើភិក្ខុនោះ ចេញចាកហេតុនោះ ហើយ​​​​ធ្វើទុកក្នុងចិត្ត នូវហេតុដទៃ ដែលប្រកបដោយកុសលវិតក្កៈវិញអកុសល​​​​​​វិតក្កៈ ដ៏លាមកទាំងឡាយ ដែលប្រកបដោយឆន្ទៈខ្លះ ប្រកបដោយ​ទោសៈ​ខ្លះ ប្រកបដោយមោហៈខ្លះ តែងកើតឡើងដល់ភិក្ខុនោះ ម្នាលភិក្ខុ​ទាំងឡាយ លុះភិក្ខុនោះ កំណត់នូវទោស នៃវិតក្កៈទាំងនោះថា វិតក្កៈទាំងនេះ ជាអកុសល វិតក្កៈទាំងនេះ ប្រកបដោយទោស វិតក្កៈទាំងនេះ ឲ្យផលជាទុក្ខ ។ កាល​ភិក្ខុនោះ កំណត់នូវទោសនៃវិតក្កៈទាំងនោះហើយ អកុសលវិតក្កៈ ដ៏លាមក​ទាំងឡាយណា ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកប​ដោ​យ​មោហៈខ្លះ អកុសលវិតក្កៈទាំងនោះ នឹងសាបសូន្យទៅ នឹងដល់នូវ​សេចក្តី​វិនាស​បាត់បង់ទៅពុំខាន ព្រោះលះបង់នូវអកុសល​វិតក្កៈ​ទាំងនោះចេញ​បាន​ហើយ ទើបចិត្តខាងក្នុង ក៏តាំងនៅស្ងួតស្ងប់ស៊ប់សួន ជាចិត្តមានអារម្មណ៍​តែមួយ ជាចិត្តនឹងនៅក្នុងអារម្មណ៍ ។ ម្នាលភិក្ខុទាំងឡាយ ដូចជាស្ត្រី ឬបុរស កំឡោះ ឬក្រមុំ ប្រកបដោយជាតិជាអ្នកប្រដាប់តាក់តែងកាយ គប្បីនឿយ​ណាយ ធុញទ្រាន់ ខ្ពើមរអើមសាកសពពស់ សាកសពឆ្កែ សាកសពមនុស្ស ដែលជាប់នៅត្រង់ក យ៉ាងណាមិញ ម្នាលភិក្ខុទាំងឡាយ កាលបើភិក្ខុនោះ ចេញចាកហេតុនោះ ហើយធ្វើទុកក្នុងចិត្ត នូវហេតុដទៃ ដែលប្រកបដោយ​កុសលវិតក្កៈវិញ អកុសលវិតក្កៈ ដ៏លាមកទាំងឡាយ ដែលប្រកបដោយឆន្ទៈ​ខ្លះ ប្រកបដោយទោសៈខ្លះ ប្រកបដោយមោហៈខ្លះ តែងកើតឡើងដល់ភិក្ខុ​នោះ ម្នាលភិក្ខុទាំងឡាយ ភិក្ខុនោះ កំណត់នូវទោស នៃវិតក្កៈទាំងនោះថា វិតក្កៈទាំងនេះ ជាអកុសល វិតក្កៈទាំងនេះ ប្រកបដោយទោស វិតក្កៈទាំងនេះ ឲ្យផលជាទុក្ខ ។ កាលភិក្ខុនោះ កំណត់នូវទោសនៃវិតក្កៈទាំងនោះ អកុសល​វិតក្កៈ ដ៏លាមកទាំងឡាយណា ដែលប្រកបដោយឆន្ទៈខ្លះ ប្រកបដោយ​ទោសៈខ្លះ ប្រកបដោយមោហៈខ្លះ អកុសលវិតក្កៈទាំងនោះ នឹងសាបសូន្យទៅ នឹងដល់នូវសេចក្តីវិនាសបាត់បង់ទៅពុំខាន ព្រោះលះបង់នូវអកុសល​វិតក្កៈ​ទាំង​​នោះចេញបាន ទើបចិត្តខាងក្នុង តាំងនៅស្ងួតស្ងប់ស៊ប់សួន ជាចិត្តមាន​អារម្មណ៍​តែមួយ ជាចិត្តនឹង នៅក្នុងអារម្មណ៍ ។</p>
        <p><a class='ref km' id='km២៥៩' href='#km២៥៩'>២៥៩</a>ម្នាលភិក្ខុទាំងឡាយ កាលបើភិក្ខុនោះ កំណត់នូវទោសនៃវិតក្កៈ​ទាំង​នោះហើយ អកុសលវិតក្កៈ ដ៏លាមកទាំងឡាយ ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ តែងកើតឡើងដល់ភិក្ខុនោះ ម្នាលភិក្ខុទាំងឡាយ ភិក្ខុនោះ មិនគប្បីរលឹក មិនគប្បីធ្វើទុកក្នុងចិត្ត ចំពោះ​វិតក្កៈទាំងនោះឡើយ កាលភិក្ខុនោះ មិនរលឹក មិនធ្វើទុកក្នុងចិត្ត ចំពោះវិតក្កៈ​ទាំងនោះទេ អកុសលវិតក្កៈ ដ៏លាមកទាំងឡាយណា ដែលប្រកបដោយឆន្ទៈ​ខ្លះ ប្រកបដោយទោសៈខ្លះ ប្រកបដោយមោហៈខ្លះ អកុសលវិតក្កៈទាំងនោះ នឹងសាបសូន្យទៅ នឹងដល់នូវសេចក្តីវិនាសបាត់បង់ទៅពុំខាន ព្រោះលះ​បង់នូវអកុសល​វិតក្កៈទាំងនោះចេញបានហើយ ទើបចិត្តខាងក្នុង តាំងនៅស្ងួត​ស្ងប់ស៊ប់សួន ជាចិត្តមានអារម្មណ៍តែមួយ ជាចិត្តនឹង នៅក្នុងអារម្មណ៍ ។ ម្នាលភិក្ខុ​ទាំងឡាយ ដូចជាបុរស ដែលមានចក្ខុ មិនចង់ឃើញរូបទាំងឡាយ ដែលមកប្រាកដដល់ចក្ខុ បុរសនោះគប្បីធ្មេចភ្នែក ឬមិនគប្បីក្រឡេកមើល ដោយហេតុដទៃ យ៉ាងណា ម្នាលភិក្ខុទាំងឡាយ កាលបើភិក្ខុនោះ កំណត់នូវ​ទោសនៃវិតក្កៈទាំងនោះហើយ អកុសលវិតក្កៈ ដ៏លាមកទាំងឡាយ ដែល​ប្រកប​ដោយឆន្ទៈ តែងកើតឡើង។បេ។ ជាចិត្តមានអារម្មណ៍តែមួយ ជាចិត្តនឹង នៅក្នុងអារម្មណ៍ ។</p>
        <p><a class='ref km' id='km២៦០' href='#km២៦០'>២៦០</a>ម្នាលភិក្ខុទាំងឡាយ កាលបើភិក្ខុនោះ មិនរលឹក មិនធ្វើទុកក្នុង​ចិត្ត ចំពោះវិតក្កៈទាំងនោះទេ អកុសលវិតក្កៈ ដ៏លាមកទាំងឡាយ ដែលប្រកប​ដោយឆន្ទៈ​ខ្លះ ប្រកបដោយទោសៈខ្លះ ប្រកបដោយមោហៈខ្លះ តែងកើតឡើង​ដល់ភិក្ខុនោះ ម្នាលភិក្ខុទាំងឡាយ ភិក្ខុនោះ គប្បីធ្វើទុកក្នុងចិត្ត នូវវិតក្កសង្ខារ​សណ្ឋាន គឺហេតុទីតាំងនៃវិតក្កៈទាំងនោះ កាលភិក្ខុនោះ ធ្វើទុកក្នុងចិត្ត នូវវិតក្ក​សង្ខារសណ្ឋាន នៃវិតក្កៈទាំងនោះហើយ អកុសលវិតក្កៈ ដ៏លាមក​ទាំងឡាយ​ណា ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកបដោយ​មោហៈខ្លះ អកុសលវិតក្កៈទាំងនោះ នឹងសាបសូន្យទៅ នឹងដល់នូវសេចក្តី​វិនាសបាត់បង់ទៅ ព្រោះលះបង់នូវអកុសលវិតក្កៈទាំងនោះចេញបានហើយ ទើបចិត្តខាងក្នុង ក៏តាំងនៅស្ងួតស្ងប់ស៊ប់សួន ជាចិត្តមានអារម្មណ៍តែមួយ ជាចិត្តនឹង នៅក្នុងអារម្មណ៍ ។ ម្នាលភិក្ខុទាំងឡាយ ដូចជាបុរសដើរលឿន បុរសនោះ មានសេចក្តីត្រិះរិះយ៉ាងនេះថា ហេតុអ្វីហ្ន៎ ក៏អាត្មាអញដើរ​លឿន​ម្ល៉េះ បើដូច្នោះ មានតែអាត្មាអញ ដើរទៅសន្សឹមៗ (លុះគិតដូច្នេះហើយ) បុរស​នោះ ក៏ដើរទៅសន្សឹមៗ ។ បុរសនោះ មានសេចក្តីត្រិះរិះយ៉ាងនេះថា ហេតុអ្វីហ្ន៎ ក៏អាត្មាអញ ដើរសន្សឹមៗ​ ម្ល៉េះ បើដូច្នោះ មានតែអាត្មាអញឈរ ហើយបុរស​នោះ ក៏ឈរ ។ បុរសនោះ មានសេចក្តីត្រិះរិះយ៉ាងនេះថា ហេតុអ្វីហ្ន៎ ក៏អាត្មា​អញឈរ បើដូច្នោះ មានតែអាត្មាអញអង្គុយ ហើយបុរសនោះ ក៏អង្គុយ ។ បុរសនោះ មានសេចក្តីត្រិះរិះយ៉ាងនេះថា ហេតុអ្វីហ្ន៎ ក៏អាត្មាអញ អង្គុយ បើដូច្នោះ មានតែអាត្មាអញដេក ហើយបុរសនោះ ក៏ដេក ។ ម្នាលភិក្ខុទាំង​ឡាយ បុរសនោះ លះបង់ឥរិយាបថដ៏គ្រោតគ្រាតៗ យ៉ាងនេះហើយ គប្បី​សម្រេច​ឥរិយាបថដ៏ល្អិត សុខុមវិញ សេចក្តីនេះយ៉ាងណាមិញ ម្នាលភិក្ខុទាំង​ឡាយ កាលបើភិក្ខុនោះ ធ្វើទុកក្នុងចិត្តនូវវិតក្កសង្ខារសណ្ឋាន នៃវិតក្កៈ​ទាំងនោះ​ហើយ អកុសលវិតក្កៈ ដ៏លាមកទាំងឡាយ ប្រកបដោយឆន្ទៈខ្លះ តែងកើតឡើងដល់ភិក្ខុនោះ ។បេ។ ជាចិត្តមានអារម្មណ៍តែមួយ ជាចិត្តនឹង នៅក្នុងអារម្មណ៍ សេចក្តីនេះ ដូច្នោះឯង ។</p>
        <p><a class='ref km' id='km២៦១' href='#km២៦១'>២៦១</a>ម្នាលភិក្ខុទាំងឡាយ កាលបើភិក្ខុនោះ ធ្វើទុកក្នុងចិត្ត នូវវិតក្ក​សង្ខារសណ្ឋាន នៃវិតក្កៈទាំងនោះហើយ អកុសលវិតក្កៈ ដ៏លាមកទាំងឡាយ ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ នៅតែកើតឡើងទៀត ម្នាលភិក្ខុទាំងឡាយ ភិក្ខុនោះ ត្រូវសង្កត់ធ្មេញខាងលើ និងធ្មេញខាងក្រោម យកអណ្តាតទល់ពិតាន សង្កត់សង្កិនគាបកំដៅនូវ​អកុសលចិត្ត ដោយកុសលចិត្ត កាលភិក្ខុនោះ កំពុងសង្កត់​ធ្មេញខាងលើ និង​ធ្មេញ​​ខាងក្រោម យកអណ្តាតទល់ពិតាន សង្កត់សង្កិនគាបកំដៅនូវ​អកុសល​ចិត្ត ដោយកុសលចិត្ត អកុសលវិតក្កៈ ដ៏លាមកទាំងឡាយណា ដែលប្រកប​ដោយឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ អកុសល​វិតក្កៈទាំងនោះ ក៏សាបសូន្យទៅ ដល់នូវសេចក្តីវិនាសបាត់បង់ទៅពុំខាន ព្រោះ​លះបង់នូវអកុសលវិតក្កៈទាំងនោះបានហើយ ទើបចិត្តខាងក្នុង ក៏តាំងនៅស្ងួត​ស្ងប់ស៊ប់សួន មានអារម្មណ៍តែមួយ នឹងនៅក្នុងអារម្មណ៍ ។ ម្នាលភិក្ខុទាំង​ឡាយ ដូចជាបុរស ដែលមានកម្លាំង ចាប់បុរសដែលមាន​កម្លាំងថយជាង ត្រង់​ក្បាលក្តី ត្រង់កក្តី ត្រង់ខ្លួនក្តី ហើយសង្កត់សង្កិនគាបកំដៅយ៉ាងណាមិញ ម្នាលភិក្ខុ​ទាំងឡាយ កាលបើភិក្ខុនោះ ធ្វើទុកក្នុងចិត្ត នូវវិតក្កសង្ខារសណ្ឋាន នៃវិតក្កៈទាំងនោះហើយ អកុសលវិតក្កៈ ដ៏លាមកទាំងឡាយ ដែលប្រកប​ដោយ​ឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ នៅតែកើត​ឡើងទៀត ម្នាលភិក្ខុទាំងឡាយ ភិក្ខុនោះ ត្រូវសង្កត់ធ្មេញខាងលើ និងធ្មេញ​ខាងក្រោម យកអណ្តាតទល់ពិតាន សង្កត់សង្កិនគាបកំដៅនូវអកុសលចិត្ត ដោយកុសលចិត្ត កាលភិក្ខុនោះ កំពុងសង្កត់ធ្មេញខាងលើ និងធ្មេញខាង​ក្រោម យកអណ្តាតទល់ពិតាន សង្កត់គាបកំដៅនូវអកុសលចិត្ត ដោយ​កុសល​​ចិត្តហើយ អកុសលវិតក្កៈ ដ៏លាមកទាំងឡាយណា ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ អកុសលវិតក្កៈទាំងនោះ ក៏សាបសូន្យទៅ ដល់នូវសេចក្តីវិនាសបាត់បង់ទៅពុំខាន ព្រោះលះបង់នូវអ​កុសលវិតក្កៈទាំងនោះចេញបាន ទើបចិត្តខាងក្នុង ក៏តាំងនៅស្ងួតស្ងប់ស៊ប់​សួន មានអារម្មណ៍តែមួយ នឹងនៅក្នុងអារម្មណ៍ ។</p>
        <p><a class='ref km' id='km២៦២' href='#km២៦២'>២៦២</a>ម្នាលភិក្ខុទាំងឡាយ កាលណាបើភិក្ខុអាស្រ័យនូវហេតុណា ធ្វើ​ទុក​​​ក្នុង​​​ចិត្ត នូវហេតុណាហើយ អកុសលវិតក្កៈ ដ៏លាមកទាំងឡាយ ដែល​ប្រកបដោយឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ រមែង​កើត​ឡើង ភិក្ខុនោះ ចេញចាកហេតុនោះហើយ ធ្វើទុកក្នុងចិត្ត នូវហេតុដទៃ ដែលប្រកបដោយកុសលវិញ អកុសលវិតក្កៈ ដ៏លាមកទាំងឡាយណា ដែល​ប្រកប​ដោយឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ អកុសល​វិតក្កៈ​​ទាំងនោះ ក៏សាបសូន្យទៅ ដល់នូវសេចក្តីវិនាស​បាត់បង់​ទៅពុំខាន ព្រោះ​លះបង់នូវអកុសលវិតក្កៈទាំងនោះចេញបាន ទើបចិត្តខាងក្នុង ក៏តាំងនៅស្ងួត​ស្ងប់ស៊ប់សួន មានអារម្មណ៍តែមួយ នឹងនៅក្នុងអារម្មណ៍ ។ កាលភិក្ខុកំណត់​នូវទោស នៃវិតក្កៈទាំងនោះហើយ អកុសលវិតក្កៈ ដ៏លាមកទាំងឡាយណា ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ អកុសលវិតក្កៈទាំងនោះ ក៏សាបសូន្យទៅ ដល់នូវសេចក្តីវិនាស​បាត់បង់ទៅពុំ​ខាន ព្រោះលះបង់នូវអកុសលវិតក្កៈទាំងនោះចេញបាន ទើបចិត្តខាងក្នុង ក៏តាំង​នៅស្ងួតស្ងប់ស៊ប់សួន មានអារម្មណ៍តែមួយ នឹងនៅក្នុងអារម្មណ៍ ។ កាលភិក្ខុមិនបាននឹកនា មិនបានយកចិត្តទុកដាក់ ចំពោះវិតក្កៈទាំងនោះហើយ អកុសលវិតក្កៈ ដ៏លាមកទាំងឡាយណា ដែលប្រកបដោយឆន្ទៈខ្លះ ប្រកប​ដោយ​ទោសៈខ្លះ ប្រកបដោយមោហៈខ្លះ អកុសលវិតក្កៈទាំងនោះ ក៏សាប​សូន្យទៅ ដល់នូវសេចក្តីវិនាសបាត់បង់ទៅពុំខាន ព្រោះលះបង់នូវ​អកុសល​វិតក្កៈទាំងនោះចេញបាន ទើបចិត្តខាងក្នុង ក៏តាំងនៅស្ងួតស្ងប់ស៊ប់សួន មាន​អារម្មណ៍តែមួយ នឹងនៅក្នុងអារម្មណ៍ ។ កាលភិក្ខុធ្វើទុកក្នុងចិត្ត នូវវិតក្កសង្ខារ​សណ្ឋាន នៃវិតក្កៈទាំងនោះហើយ អកុសលវិតក្កៈទាំងឡាយណា ដែលប្រកប​ដោយ​ឆន្ទៈខ្លះ ប្រកបដោយទោសៈខ្លះ ប្រកបដោយមោហៈខ្លះ អកុសល​វិតក្កៈទាំងនោះ ក៏សាបសូន្យទៅ ដល់នូវសេចក្តីវិនាសបាត់បង់ទៅពុំខាន ព្រោះ​លះ​បង់នូវអកុសលវិតក្កៈទាំងនោះចេញបានហើយ ទើបចិត្តខាងក្នុង ក៏តាំង​នៅ​ស្ងួតស្ងប់ស៊ប់សួន មានអារម្មណ៍តែមួយ នឹងនៅក្នុងអារម្មណ៍ ។ (កាលភិក្ខុ​នោះ) កំពុងសង្កត់ធ្មេញខាងលើ និងធ្មេញខាងក្រោម អណ្តាតទល់ពិតាន សង្កិនគាបកំដៅនូវអកុសលចិត្ត ដោយកុសលចិត្តហើយ អកុសលវិតក្កៈ ដ៏លាមកទាំងឡាយណា ដែលប្រកបដោយឆន្ទៈខ្លះ ប្រកបដោយទោសៈខ្លះ ប្រកប​ដោយមោហៈខ្លះ អកុសលវិតក្កៈទាំងនោះ ក៏សាបសូន្យទៅ ដល់នូវ​សេចក្តី​វិនាសបាត់បង់ទៅពុំខាន ព្រោះលះបង់អកុសលវិតក្កៈ​ទាំងនោះចេញ បា​ន​ហើយ ទើបចិត្តខាងក្នុង ក៏តាំងនៅស្ងួតស្ងប់ស៊ប់សួន មានអារម្មណ៍តែមួយ នឹងនៅក្នុងអារម្មណ៍​ ។ ម្នាលភិក្ខុទាំងឡាយ ភិក្ខុនេះ តថាគតហៅថា ជាអ្នក​ស្ទាត់ ក្នុងគន្លងនៃវិតក្កបរិយាយទាំងឡាយ ភិក្ខុនោះ (បើ) ប្រាថ្នានូវវិតក្កៈណា នឹងត្រិះរិះនូវវិតក្កៈនោះ (បើ) មិនប្រាថ្នានូវវិតក្កៈណា នឹងមិនត្រិះរិះនូវវិតក្កៈ​នោះ ហើយផ្តាច់បង់នូវតណ្ហា លះបង់នូវសំយោជនធម៌ ធ្វើនូវព្រះនិព្វានជា​ទីបំផុត​នៃទុក្ខ ព្រោះបានត្រាស់ដឹងដោយចិត្តដ៏ប្រពៃ ។ លុះព្រះមានព្រះភាគ បានត្រាស់ព្រះសូត្រនេះចប់ហើយ ភិក្ខុទាំងនោះ ក៏មានសេចក្តីពេញចិត្ត ត្រេកអរ ចំពោះភាសិតរបស់ព្រះមានព្រះភាគ ។</p>
        <p>ចប់ វិតក្កសណ្ឋានសូត្រ ទី ១០ ។</p>
        <p>ចប់ សីហនាទវគ្គ ទី២ ។</p>
        <p>ឧទ្ទាន គឺបញ្ជីរឿង នៃ សីហនាទវគ្គ នោះគឺ</p>
        <p>ចូឡសីហនាទសូត្រទី ១ មហាសីហនាទសូត្រទី ២ មហាទុ​ក្ខក្ខ​ន្ធ​សូត្រ​​​ទី ៣ ចូឡទុក្ខក្ខន្ធសូត្រទី ៤ អនុមានសូត្រទី ៥ ចេតោខីលសូត្រ​ទី​ ៦ វនបត្ថសូត្រទី ៧ មធុបិណ្ឌិកសូត្រទី ៨ ទ្វេធាវិតក្កសូត្រទី ៩ វិតក្ក​សណ្ឋានសូត្រទី ១០; ព្រមទាំង​​កថា ដែលនិយាយពីហេតុ ៥ ប្រការ ។</p>
        <p>ចប់ សីហនាទវគ្គ ទី ២ តែប៉ុណ្ណេះ ។</p>
        <p>ចប់ ភាគ ២០ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>