<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn18' lang='km'>
        <header>
            <ul>
            </ul>
        </header>
        <p><a class='ref km' id='km243' href='#km243'>២៤៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់ក្នុងនិគ្រោធារាម ទៀបក្រុងកបិលវត្ថុ ក្នុងដែនសក្កៈ ។ គ្រានោះឯង ព្រះមាន​ព្រះភាគ ទ្រង់ស្បង់ប្រដាប់បាត្រនិងចីវរ ក្នុងបុព្វណ្ហសម័យ ហើយ​ចូល​ទៅកាន់ក្រុងកបិលវត្ថុដើម្បីបិណ្ឌបាត​ ។ កាលព្រះមានព្រះភាគ ទ្រង់​ពុទ្ធ​ដំណើរទៅបិណ្ឌបាត ក្នុងក្រុងកបិលវត្ថុ លុះត្រឡប់មកអំពីបិណ្ឌបាត ក្នុង​វេលា​ក្រោយភត្ត ទ្រង់ស្តេចសំដៅទៅកាន់ព្រៃមហាវ័ន លុះដល់ហើយក៏ស្តេច​ចូល​ទៅកាន់ព្រៃមហាវ័ន ដើម្បីសម្រាកក្នុងវេលាថ្ងៃ ទើបគង់នៅក្នុងវេលាថ្ងៃ ទៀប​គល់ភ្នៅសាវ ។ មានសក្យៈ ១ រូបឈ្មោះ ទណ្ឌបាណិដើរទៅដើរមក​ឲ្យ​ស្រួលជើងក៏ដើរសំដៅទៅព្រៃមហាវ័ន លុះទៅដល់ហើយ ក៏ចូលទៅកាន់​ព្រៃ​មហាវ័ន ហើយសំដៅទៅរកព្រះមានព្រះភាគ ដែលគង់ទៀបគល់ភ្នៅសាវនោះ លុះចូលទៅដល់ហើយ ក៏ពោលពាក្យរាក់ទាក់ សំណេះសំណាល ជាមួយនឹង​ព្រះ​មានព្រះភាគ លុះបញ្ចប់ពាក្យគួររីករាយ និងពាក្យគួររឭកហើយ ក៏ច្រត់​ចុះនូវ​ដំបងឈរ (ស្ទប់ចង្កា) នៅក្នុងទីដ៏សមគួរ ។ លុះទណ្ឌបាណិសក្យៈ ឈរ​នៅ​​ក្នុងទីសមគួរហើយ បានពោលពាក្យនេះ នឹងព្រះមានព្រះភាគថា សមណៈ​ជា​អ្នកប្រកាន់នូវទិដ្ឋិដូចម្តេច តែងពោលនូវទិដ្ឋិដូចម្តេច។ ព្រះមានព្រះភាគ ទ្រង់​ត្រាស់​ថា ម្នាលអាវុសោ ក្នុងលោក (នេះ) ព្រមទាំងទេវលោក មារលោក ព្រហ្មលោក ក្នុងពពួកសត្វព្រមទាំងសមណព្រាហ្មណ៍ ទាំងមនុស្ស​ជា​សម្មតិ​ទេពនិងមនុស្សដ៏សេស មានបុគ្គលអ្នកប្រកាន់ទិដ្ឋិយ៉ាងណា ដែលមិនមាន​ជម្លោះ​ទាស់​ទែងដោយបុគ្គលណាមួយក្នុងលោក មួយទៀត កិលេសសញ្ញា​ទាំងឡាយ មិនបានជាប់តាមនូវខីណាសវព្រាហ្មណ៍នោះ ដែលជាអ្នក​ប្រាស​ចាក​កាម​ទាំងឡាយ មិនមានសេចក្តីងឿងឆ្ងល់ ផ្តាច់បង់នូវសេចក្តីស្តាយក្រោយ និងការរពឹសដៃជើង ប្រាសចាកសេចក្តីប្រាថ្នា ក្នុងភពតូច និងភពធំយ៉ាងណា ម្នាល​អាវុសោ តថាគតក៏ប្រកាន់ទិដ្ឋិយ៉ាងនោះ ពោលទិដ្ឋិយ៉ាងនោះដែរ ។ កាលបើព្រះមានព្រះភាគ ទ្រង់ត្រាស់យ៉ាងនេះហើយ ទើបទណ្ឌបាណិសក្យៈ​ងក់​ក្បាល លៀនអណ្តាត ហើយដាក់ម្រាមដៃលើថ្ងាសដែលមានផ្នត់បី ក្រោក​ឡើង​កាន់​ឈើច្រត់ ចៀសចេញទៅ ។</p>
        <p><a class='ref km' id='km244' href='#km244'>២៤៤</a>លំដាប់នោះ ព្រះមានព្រះភាគទ្រង់ចេញអំពីទីសម្ងំ ក្នុង​សាយណ្ហសម័យ ទ្រង់ពុទ្ធដំណើរទៅកាន់និគ្រោធារាម លុះចូលទៅដល់ហើយ ទ្រង់​​​គង់លើអាសនៈ ដែលគេក្រាលថ្វាយ ។ លុះព្រះមានព្រះភាគ ទ្រង់គង់​ហើយ បានត្រាស់នឹងភិក្ខុទាំងឡាយថា ម្នាលភិក្ខុទាំងឡាយ តថាគត ស្លៀក​ស្បង់ប្រដាប់បាត្រនិងចីវរ ក្នុងវេលាបុព្វណ្ហសម័យនេះ ចូលទៅក្រុងកបិលវត្ថុ ដើម្បី​បិណ្ឌបាត លុះត្រាច់ទៅបិណ្ឌបាត ក្នុងក្រុងកបិលវត្ថុហើយ ត្រឡប់​មក​ពីបិណ្ឌបាតវិញ ក្នុងវេលាបច្ឆាភត្តក៏សំដៅទៅព្រៃមហាវ័ន ចូលទៅកាន់​ព្រៃ​មហាវ័ន ដើម្បីនៅសម្រាកក្នុងវេលាថ្ងៃ ក៏អង្គុយសម្រាកក្នុងវេលាថ្ងៃ ទៀប​គល់នៃ​ភ្នៅ​​សាវ ។ ម្នាលភិក្ខុទាំងឡាយ ទណ្ឌបាណិសក្យៈ ដើរទៅដើរមកឲ្យ​ស្រួល​ជើង ក៏ដើរសំដៅមកព្រៃមហាវ័ន លុះចូលមកកាន់ព្រៃមហាវ័នហើយ ក៏បាន​ចូលមករកតថាគត ដែលអង្គុយទៀបដើមភ្នៅសាវ លុះចូលមក​ដល់​ហើយ ក៏ពោលពាក្យរាក់ទាក់ សំណេះសំណាល មួយអន្លើដោយតថាគត លុះបញ្ចប់​ពាក្យដែលគួររីករាយ និងពាក្យដែលគួររឭកហើយ ក៏ច្រត់ចុះនូវ​ដំបងឈរ (ស្ទប់ចង្កា) នៅក្នុងទីដ៏សមគួរ ។ ម្នាលភិក្ខុទាំងឡាយ លុះ​ទណ្ឌបាណិសក្យៈ ឈរក្នុងទីដ៏សមគួរហើយ បានពោលពាក្យនេះ នឹងតថាគត​ថា សមណៈប្រកាន់ទិដ្ឋិដូចម្តេច ពោលទិដ្ឋិដូចម្តេច កាលបើទណ្ឌបាណិ​សក្យៈ​សួរយ៉ាងនេះហើយ ម្នាលភិក្ខុទាំងឡាយ តថាគត ក៏ពោលពាក្យនេះ នឹង​ទណ្ឌបាណិសក្យៈថា ម្នាលអាវុសោក្នុងលោក (នេះ) ព្រមទាំងទេវលោក មារ​លោក ព្រហ្មលោក ក្នុងពពួកសត្វព្រមទាំងសមណព្រាហ្មណ៍ ទាំងមនុស្ស​ជា​សម្មតិទេពនិងមនុស្សដ៏សេស មានបុគ្គលប្រកាន់យ៉ាងណា ដែលមិនមាន​ជម្លោះ​ទាស់ទែងដោយបុគ្គលណាមួយក្នុងលោក មួយទៀត កិលេសសញ្ញា​ទាំងឡាយ មិនបានជាប់តាមនូវខីណាសវព្រាហ្មណ៍នោះ ដែលប្រាសចាក​កាម​ទាំងឡាយ មិនមានសេចក្តីងឿងឆ្ងល់ ផ្តាច់បង់នូវសេចក្តីស្តាយក្រោយ និង​ការរពឹសដៃជើង ប្រាសចាកសេចក្តីប្រាថ្នា ក្នុងភពតូចនិងភពធំយ៉ាងណា ម្នាល​អាវុសោ តថាគត ក៏ប្រកាន់ទិដ្ឋិយ៉ាងនោះ ពោលទិដ្ឋិយ៉ាងនោះដែរ ។ ម្នាលភិក្ខុ​ទាំងឡាយ កាលបើតថាគត ពោលយ៉ាងនេះហើយ ទណ្ឌបាណិ​សក្យៈ​ ងក់ក្បាល លៀនអណ្តាត ហើយដាក់ម្រាមដៃលើថ្ងាស ដែលមានផ្នត់បី ហើយ​ក្រោកឡើង កាន់ដំបងចេញទៅ ។</p>
        <p><a class='ref km' id='km245' href='#km245'>២៤៥</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ មាន​ភិក្ខុ​ ១​រូប ក្រាបបង្គំទូលព្រះមានព្រះភាគដូច្នេះថា បពិត្រព្រះអង្គដ៏ចម្រើនក្នុងលោក (នេះ) ព្រមទាំងទេវលោក មារលោក ព្រហ្មលោក ក្នុងពពួកសត្វព្រមទាំង​សមណព្រាហ្មណ៍ ទាំងមនុស្សជាសម្មតិទេពនិងមនុស្សដ៏សេស ព្រះមាន​ព្រះភាគប្រកាន់ទិដ្ឋិដូចម្តេច ដែលមិនមានជម្លោះ​ទាស់ទែង​ដោយ​បុគ្គល​ណា​មួយ​ក្នុងលោក បពិត្រព្រះអង្គដ៏ចម្រើនកិលេសសញ្ញាទាំងឡាយ មិនបានជាប់​តាមនូវខីណាសវព្រាហ្មណ៍នោះ ដែលប្រាសចាកកាមទាំងឡាយ មិនមាន​សេចក្តី​ងឿងឆ្ងល់ ផ្តាច់បង់នូវសេចក្តីស្តាយក្រោយនឹងការរពឹសដៃជើង ប្រាស​ចាក​សេចក្តីប្រាថ្នា ក្នុងភពតូចនិងភពធំយ៉ាងណា ។ ព្រះមានព្រះភាគ ទ្រង់​ត្រាស់ថា ម្នាលភិក្ខុចំណែកនៃបបញ្ចសញ្ញារមែងប្រព្រឹត្តទៅតាមបុរស ព្រោះ​មានសភាវៈណាជាហេតុ សេចក្តីដែលបុគ្គលគប្បីត្រេកអរ គប្បីពោល គប្បី​ប្រកាន់ (ថាអញ ថាយើង) បើមិនមានក្នុងសភាវៈនុ៎ះទេ សេចក្តីមិនត្រេកអរ​ជា​ដើម​​នុ៎ះឯង ហៅថាទីបំផុតនៃរាគានុស័យ ហៅថាទីបំផុតនៃបដិឃានុស័យ ហៅថា ទីបំផុតនៃទិដ្ឋានុស័យ ហៅថាទីបំផុតនៃវិចិកិច្ឆានុស័យ ហៅថាទី​បំផុត​​​នៃមានានុស័យ ហៅថាទីបំផុតនៃភវរាគានុស័យ ហៅថាទីបំផុតនៃ​អវិជ្ជានុ-​ស័យ ហៅថាទីបំផុតនៃការកាន់ដំបង កាន់សស្ត្រា ជម្លោះ បង្កហេតុ ទាស់ទែង ពោលពាក្យស៊កសៀត ថាឯង ថាម៉ឹង និងពាក្យមុសាវាទ អកុសលធម៌​ទាំងឡាយ​​​ដ៏លាមកនេះ រមែងរលត់ទៅវិញ ដោយមិនសេសសល់​ក្នុងសភាវៈ​១២​ នុ៎ះ ។ លុះព្រះសុគត ទ្រង់ត្រាស់ដូច្នេះហើយ ក៏ក្រោកចាកអាសនៈ ហើយ​ទ្រង់​ស្តេចចូលទៅកាន់វិហារ ។</p>
        <p><a class='ref km' id='km246' href='#km246'>២៤៦</a>កាលដែលព្រះមានព្រះភាគ ស្តេចចេញទៅមិនយូរប៉ុន្មាន ភិក្ខុ​ទាំង​​​នោះ មានសេចក្តីត្រិះរិះដូច្នេះថា ម្នាលអាវុសោទាំងឡាយ ព្រះមាន​ព្រះភាគ​​​​របស់យើងទាំងឡាយ សម្តែងឧទ្ទេសនេះដោយបំប្រួញ មិនបាន​ចែកអត្ថដោយ​​​ពិស្តារថា ម្នាលភិក្ខុចំណែកនៃបបញ្ចសញ្ញា រមែងប្រព្រឹត្ត​ទៅ​តាម​បុ​រសព្រោះមានសភាវៈណាជាហេតុ សេចក្តីដែលបុគ្គលគប្បីត្រេកអរ គប្បី​ពោល គប្បីប្រកាន់ (ថាអញថាយើង) បើមិនមានក្នុងសភាវៈនុ៎ះទេ សេចក្តីមិន​ត្រេកអរ​​​ជាដើមនុ៎ះឯង ហៅថា ទីបំផុតនៃរាគានុស័យ ហៅថា ទីបំផុតនៃ​បដិឃានុ​ស័យ ហៅថា ទីបំផុតនៃទិដ្ឋានុស័យ ហៅថា ទីបំផុតនៃវិចិកិច្ឆានុស័យ ហៅថា ទីបំផុតនៃមានានុស័យ ហៅថា ទីបំផុតនៃភវរាគានុស័យ ហៅថា ទី​បំផុត​នៃអវិជ្ជានុស័យ ហៅថា ទីបំផុតនៃការកាន់ដំបង កាន់សស្ត្រា ជម្លោះ បង្ក​ហេតុ ទាស់ទែង ពោលពាក្យស៊កសៀត ថាឯង ថាម៉ឹង នឹងពាក្យមុសា អកុសលធម៌​​ទាំងឡាយដ៏លាមកនេះ រមែងរលត់ទៅវិញមិនសេសសល់ ក្នុង​សភាវៈនុ៎ះ ដូច្នេះហើយ ក៏ស្រាប់តែស្តេចក្រោកអំពីអាសនៈ ចូលទៅកាន់​វិហារ​ទៅ ភិក្ខុណាហ្ន៎ គប្បីចែកសេចក្តីនៃឧទ្ទេសដែលព្រះមានព្រះភាគ ទ្រង់សម្តែង​ដោយ​​បំប្រួញ មិនចែកអត្ថឲ្យពិស្តារនេះ ឲ្យពិស្តារទៅបាន ។ ទើបភិក្ខុទាំងនោះ មាន​សេចក្តីត្រិះរិះដូច្នេះថា មហាកច្ចានៈដ៏មានអាយុនេះឯង ព្រះសាស្តា​ទ្រង់​សរសើរ ទាំងពួកសព្រហ្មចារី ជាអ្នកប្រាជ្ញក៏សរសើរដែរ មានតែព្រះកច្ចានៈ ដ៏​មាន​​អាយុនេះ ទើបអាចនឹងចែកសេចក្តី នៃឧទ្ទេស ដែលព្រះមានព្រះភាគ ទ្រង់​សម្តែងដោយបំប្រួញ មិនទាន់ចែកអត្ថឲ្យពិស្តារនេះ ឲ្យពិស្តារទៅបាន បើ​ដូច្នោះ គួរយើងទាំងឡាយ ចូលទៅរកមហាកច្ចានៈដ៏មានអាយុនោះ លុះ​ចូល​ទៅ​ដល់ហើយ គប្បីសាកសួរនូវសេចក្តីនេះ នឹងមហាកច្ចានៈដ៏មានអាយុ ។ ទើបភិក្ខុទាំងនោះ នាំគ្នាចូលទៅរកមហាកច្ចានៈដ៏មានអាយុ លុះចូល​ទៅដល់​ហើយ ក៏ពោលពាក្យរាក់ទាក់ សំណេះសំណាល​ជាមួយ​នឹង​មហាក​ច្ចានៈ​ដ៏​មាន​​អាយុ លុះបញ្ចប់ពាក្យដែលគួររីករាយ នឹងពាក្យដែលគួររលឹកហើយ ទើប​អង្គុយ​ក្នុងទីដ៏សមគួរ ។ លុះភិក្ខុទាំងនោះ អង្គុយក្នុងទីដ៏សមគួរហើយ បាន​ពោលពាក្យនេះ នឹងមហាកច្ចានៈដ៏មានអាយុថា ម្នាលអាវុសោកច្ចានៈ ព្រះមាន​​​ព្រះភាគរបស់យើងទាំងឡាយ សម្តែងឧទ្ទេសនេះ ដោយ​សេចក្តី​បំប្រួញ មិនទាន់បានចែកសេចក្តីដោយពិស្តារថា ម្នាលភិក្ខុ ចំណែកនៃបបញ្ច-​សញ្ញា រមែងប្រព្រឹត្តទៅតាមបុរស ព្រោះមានសភាវៈណាជាហេតុ សូម្បីសេចក្តី​ដែល​បុគ្គលគប្បីត្រេកអរ បើមិនមានក្នុងសភាវៈនុ៎ះទេ ។បេ។ អកុសលធម៌​ទាំងឡាយ​ដ៏លាមកនេះ តែងរលត់ទៅវិញ ដោយមិនសេសសល់​ក្នុង​សភាវៈ​នុ៎ះ​ដូច្នេះ ហើយក៏ស្រាប់តែស្តេចក្រោកអំពីអាសនៈ ចូលទៅកាន់វិហារទៅ ម្នាល​អាវុ​សោកច្ចានៈ កាលបើព្រះមានព្រះភាគរបស់យើងទាំងឡាយ ស្តេចចេញ​ទៅ​មិន​យូរប៉ុន្មាន យើងទាំងនោះ ក៏មានសេចក្តីត្រិះរិះ ដូច្នេះថា ម្នាលអាវុសោ ព្រះមានព្រះភាគរបស់យើង សម្តែងឧទ្ទេសនេះ ដោយសេចក្តីបំប្រួញ មិនទាន់​បាន​ចែកសេចក្តីដោយពិស្តារថា ម្នាលភិក្ខុចំណែកនៃបបញ្ចសញ្ញា រមែង​ប្រព្រឹត្ត​​​ទៅតាមបុរស ព្រោះមានសភាវៈណាជាហេតុ សូម្បីសេចក្តីដែល​បុគ្គល​គប្បី​ត្រេកអរ បើមិនមានក្នុងសភាវៈនុ៎ះទេ ។បេ។ អកុសលធម៌ទាំងឡាយ​ដ៏​លាមកនេះ តែងរលត់ទៅវិញ ដោយមិនសេសសល់ក្នុងសភាវៈនុ៎ះ ដូច្នេះ​ហើយ ក៏ស្រាប់តែស្តេចក្រោកអំពីអាសនៈ ចូលទៅកាន់វិហារទៅ ភិក្ខុណាហ្ន៎ គប្បី​ចែកសេចក្តីនៃឧទ្ទេស ដែលព្រះមានព្រះភាគ ទ្រង់សម្តែងហើយ​ដោយ​បំប្រួញ មិនទាន់ចែកអត្ថឲ្យពិស្តារនេះ ឲ្យពិស្តារទៅបាន ម្នាលអាវុសោកច្ចានៈ យើង​ទាំងអស់គ្នានេះ មានសេចក្តីត្រិះរិះដូច្នេះទៀតថា ម្នាលអាវុសោ​ទាំងឡាយ មហាកច្ចានៈដ៏មានអាយុនេះ ព្រះសាស្តាទ្រង់សរសើរ ទាំងពួក​សព្រហ្មចារី ជាអ្នកប្រាជ្ញក៏សរសើរដែរ មានតែមហាកច្ចានៈដ៏មានអាយុនេះ ទើប​អាចនឹងចែកសេចក្តីនៃឧទ្ទេស ដែលព្រះមានព្រះភាគ ទ្រង់សម្តែងហើយ ដោយ​សេចក្តីបំប្រួញ មិនទាន់បានចែកសេចក្តីឲ្យពិស្តារ ឲ្យពិស្តារទៅបាន បើ​ដូច្នោះ គួរតែយើងទាំងឡាយ ចូលទៅរកមហាកច្ចានៈដ៏មានអាយុនោះ លុះ​ចូល​​​ទៅដល់ហើយ គប្បីសាកសួរនូវសេចក្តីនេះ នឹងមហាកច្ចានៈ​ដ៏​មាន​អាយុ​ថា សូមមហាកច្ចានៈដ៏មានអាយុចែក (សេចក្តីនេះឲ្យទាន) ។</p>
        <p><a class='ref km' id='km247' href='#km247'>២៤៧</a>មហាកច្ចានៈដ៏មានអាយុឆ្លើយថា ម្នាលអាវុសោ ដូចបុរស​ជា​អ្នក​ត្រូវការដោយខ្លឹមឈើ ស្វែងរកខ្លឹមឈើដើរទៅកាន់ទីស្វែងរកខ្លឹមឈើ ហើយ​ដើរ​​ហួសខ្លឹមឈើធំ ដែលនៅក្នុងទីនោះ ដើរហួសគល់និងដើម ហើយ​សំគាល់​ថា គួរស្វែងរកខ្លឹមត្រង់មែក និងសន្លឹកទៅវិញ មានឧបមាយ៉ាងណា សេចក្តី​ឧបមេយ្យ​នេះ ក៏យ៉ាងនោះដែរ កាលបើព្រះសាស្តា គង់ក្នុងទីចំពោះមុខ នៃ​លោក​ដ៏​មានអាយុទាំងឡាយ លោកទាំងឡាយ ដើរហួស​ព្រះមាន​ព្រះភាគ​នោះ ហើយសំគាល់ថា គប្បីសួរសេចក្តីនេះនឹងខ្ញុំវិញ ម្នាលអាវុសោ ព្រោះថា ព្រះមានព្រះភាគនោះ តែងទ្រង់ជ្រាបនូវហេតុដែលគួរជ្រាប ទ្រង់ឃើញ​នូវ​ហេតុដែលគួរឃើញ ព្រះតថាគតនោះ មានចក្ខុកើតហើយ មានញាណកើត​ហើយ មានធម៌មិនវិបរិតកើតហើយ ព្រះអង្គជាបុរសដ៏ប្រសើរ ព្រះអង្គជា​អ្នក​ពោល​នូវធម៌ អ្នកប្រាប់នូវធម៌ អ្នកបង្អោននូវប្រយោជន៍ អ្នកឲ្យនូវសេចក្តី​ប្រតិបត្តិ ដើម្បីត្រាស់ដឹងនូវព្រះនិព្វាន ឈ្មោះអមតៈជាម្ចាស់នៃធម៌ កាលនេះ​ជាកាល​​​គួរដល់ព្រះតថាគតនុ៎ះហើយ លោកទាំងឡាយ គប្បីសាកសួរ​នូវ​សេចក្តី​នៃឧទ្ទេសនេះ នឹងព្រះមានព្រះភាគចុះ (បើ) ព្រះមានព្រះភាគនៃយើង ទ្រង់សម្តែងយ៉ាងណា អ្នកទាំងឡាយ គប្បីចាំទុកនូវឧទ្ទេសនោះដូច្នោះ ។ ម្នាល​អាវុសោកច្ចានៈ ព្រះមានព្រះភាគទ្រង់ជ្រាបនូវហេតុដែលគួរជ្រាប ទ្រង់ឃើញ​នូវ​ហេតុដែលគួរឃើញដោយពិតណាស់ ព្រះតថាគតនោះ មានចក្ខុកើតហើយ មានញាណកើតហើយ មានធម៌មិនវិបរិតកើតហើយ ព្រះអង្គជាបុរសដ៏ប្រសើរ ព្រះអង្គជាអ្នកពោលនូវធម៌ ជាអ្នកប្រាប់នូវធម៌ អ្នកបង្អោនមកនូវប្រយោជន៍ អ្នក​ឲ្យនូវសេចក្តីប្រតិបត្តិ ដើម្បីត្រាស់ដឹងនូវព្រះនិព្វាន ឈ្មោះអមតៈ ជាម្ចាស់​នៃ​​​ធម៌ កាលនេះជាកាលគួរដល់ព្រះតថាគតនុ៎ះហើយ យើងទាំងឡាយ គប្បី​សាកសួរ​នូវសេចក្តីនៃឧទ្ទេសនេះ នឹងព្រះមានព្រះភាគចុះ (បើ) ព្រះមាន​ព្រះភាគ នៃយើងទ្រង់សម្តែងយ៉ាងណា យើងទាំងឡាយគប្បីចាំទុកនូវ​ឧទ្ទេស​នោះ​ដូច្នោះ ក៏មែនពិតហើយ ប៉ុន្តែមហាកច្ចានៈដ៏មានអាយុ ព្រះសាស្តាទ្រង់​សរសើរ ទាំងពួកសព្រហ្មចារី ជាអ្នកប្រាជ្ញាក៏សរសើរដែរ មហាកច្ចានៈ​ដ៏​មាន​អាយុ​នេះ អាចចែកសេចក្តីនៃឧទ្ទេស ដែលព្រះមានព្រះភាគ សម្តែងដោយ​បំប្រួញ មិនទាន់ចែកអត្ថឲ្យពិស្តារនេះ ឲ្យពិស្តារទៅបាន សូមមហាកច្ចានៈ​ដ៏​មាន​អាយុកុំបង្អែបង្អង់ មេត្តាចែក (សេចក្តីឲ្យទាន) ។</p>
        <p><a class='ref km' id='km248' href='#km248'>២៤៨</a>ព្រះមហាកច្ចានៈឆ្លើយថា ម្នាលអាវុសោបើដូច្នោះ អ្នក​ទាំងឡាយចូរស្តាប់ ចូរធ្វើទុកក្នុងចិត្តឲ្យល្អចុះ ខ្ញុំនឹងសម្តែង (ឥឡូវនេះ) ។ ភិក្ខុទាំងនោះ ក៏ឆ្លើយតបព្រះមហាកច្ចានៈដ៏មានអាយុថា ព្រះករុណាអាវុសោ ។ ព្រះមហាកច្ចានៈដ៏មានអាយុ បានពោលពាក្យនេះថា ម្នាលអាវុសោ​ទាំងឡាយ ព្រះមានព្រះភាគរបស់យើង សម្តែងនូវឧទ្ទេសណា ដោយ​សេចក្តី​បំប្រួញមិនទាន់បានចែកអត្ថ ដោយពិស្តារថាម្នាលភិក្ខុ ចំណែកនៃ​បបញ្ច-​សញ្ញា តែងប្រព្រឹត្តទៅតាមបុរស ព្រោះមានសភាវៈណាជាហេតុ សូម្បីសេចក្តី​ដែល​បុគ្គលគប្បីត្រេកអរ បើមិនមានក្នុងសភាវៈនុ៎ះទេ ។បេ។ អកុសលធម៌​ទាំងឡាយ ដ៏លាមកនេះរមែងរលត់ទៅដោយមិនសេសសល់ ក្នុងសភាវៈនុ៎ះ ដូច្នេះហើយ ក៏ស្រាប់តែស្តេចក្រោកអំពីអាសនៈ ចូលទៅកាន់វិហារទៅ ម្នាល​អាវុសោ ខ្ញុំដឹងច្បាស់នូវសេចក្តីនៃឧទ្ទេស ដែលព្រះមានព្រះភាគ ទ្រង់សម្តែង ដោយ​បំប្រួញ មិនទាន់ចែកអត្ថឲ្យពិស្តារនេះ ដោយពិស្តារយ៉ាងនេះថា ម្នាល​អាវុសោ ចក្ខុវិញ្ញាណកើតឡើង ព្រោះអាស្រ័យចក្ខុប្រសាទនិងរូបារម្មណ៍ ការ​ប្រជុំធម៌ ៣ យ៉ាង (ចក្ខុ ១ រូប ១ ចក្ខុវិញ្ញាណ ១) ឈ្មោះថា ផស្សៈ វេទនា​កើត​ឡើង ព្រោះមានផស្សៈជាបច្ច័យ វេទនាទទួលនូវអារម្មណ៍ណា សញ្ញាក៏ស្គាល់​ច្បាស់នូវអារម្មណ៍នោះ សញ្ញាស្គាល់ច្បាស់នូវអារម្មណ៍ណា វិតក្កៈក៏ត្រិះរិះ​នូវ​អារម្មណ៍​នោះ វិតក្កៈត្រិះរិះនូវអារម្មណ៍ណា បបញ្ចធម៌ធ្វើឲ្យយឺតយូរ​នូវ​អារម្មណ៍​នោះ បបញ្ចធម៌ធ្វើឲ្យយឺតយូរ នូវអារម្មណ៍ណា ចំណែកនៃ​បបញ្ចសញ្ញា រមែងគ្របសង្កត់នូវបុរស ព្រោះមានចក្ខុនិងរូបជាដើមនោះ ជា​ហេតុ ( សហជាតធម៌ទាំងឡាយ) ក្នុងរូបដែលគេគប្បីដឹងដោយចក្ខុ ជាអតីត អនាគតនិងបច្ចុប្បន្ន (បណ្ឌិតគប្បីយល់តាមន័យនេះចុះ) ។ ម្នាលអាវុសោ សោតវិញ្ញាណកើតឡើង ព្រោះអាស្រ័យសោតប្រសាទនិងសទ្ទារម្មណ៍ ។បេ។ ម្នាល​អា​វុសោ ឃានវិញ្ញាណកើតឡើង ព្រោះអាស្រ័យឃានប្រសាទ និង​គន្ធារម្មណ៍...។ ម្នាលអាវុសោ ជិវ្ហាវិញ្ញាណកើតឡើង ព្រោះ​អាស្រ័យ​ជិវ្ហា​ប្រសាទនិងរសារម្មណ៍..។ ម្នាលអាវុសោ កាយវិញ្ញាណកើតឡើង ព្រោះ​អាស្រ័យ​កាយប្រសាទនិងផោដ្ឋព្វារម្មណ៍..។ ម្នាលអាវុសោ មនោវិញ្ញាណ គឺ អាវជ្ជន​ចិត្ត ឬ ជវនចិត្តកើតឡើងព្រោះអាស្រ័យ ភវង្គចិត្តនិងធម្មារម្មណ៍ ដែល​ប្រព្រឹត្តទៅក្នុងភូមិ ៣ ការប្រជុំនៃភវង្គចិត្ត ធម្មារម្មណ៍និងមនោវិញ្ញាណ ទាំង ៣ (នេះ) ឈ្មោះថា ផស្សៈ វេទនាកើតឡើង ព្រោះមានផស្សៈជាបច្ច័យ វេទនា​ទទួល​នូវអារម្មណ៍ណា សញ្ញាក៏ស្គាល់ច្បាស់នូវអារម្មណ៍នោះ សញ្ញា​ស្គាល់​ច្បាស់​នូវអារម្មណ៍ណា វិតក្កៈក៏ត្រិះរិះនូវអារម្មណ៍នោះ វិតក្កៈត្រិះរិះ​នូវ​អារម្មណ៍​​​ណា បបញ្ចធម៌ធ្វើឲ្យយឺតយូរនូវអារម្មណ៍នោះ បបញ្ចធម៌ធ្វើឲ្យយឺត​យូរ​នូវអារម្មណ៍ណា ចំណែកនៃបបញ្ចសញ្ញា តែងគ្របសង្កត់នូវបុរស ព្រោះ​មាន​អារម្មណ៍នោះជាហេតុ (សហជាតធម៌ទាំងឡាយ) ក្នុងអារម្មណ៍ដែល​គេ​គប្បី​ដឹងដោយចិត្ត ជាអតីត អនាគត បច្ចុប្បន្ន បណ្ឌិតគប្បីយល់តាម​ន័យ​នេះ​ចុះ ។ ម្នាលអាវុសោ កាលបើចក្ខុប្រសាទ រូបបារម្មណ៍ និងចក្ខុវិញ្ញាណ​មាន​ហើយ បុរសនោះឯងនឹងធ្វើឲ្យប្រាកដនូវផស្សប្បញ្ញត្តិ បានហេតុនេះមាន​មែន កាលបើផស្សប្បញ្ញត្តិ មានហើយនឹងធ្វើឲ្យប្រាកដ នូវវេទនាបញ្ញត្តិបាន ហេតុនេះមានមែន កាលបើវេទនាបញ្ញត្តិមានហើយ នឹងធ្វើឲ្យប្រាកដនូវ សញ្ញាបញ្ញត្តិបាន ហេតុនេះមានមែន កាលបើសញ្ញាបញ្ញត្តិ មានហើយនឹង​ធ្វើ​ឲ្យ​ប្រាកដនូវ វិតក្កប្បញ្ញត្តិបាន ហេតុនេះមានមែន កាលបើវិតក្កប្បញ្ញត្តិ មាន​ហើយ នឹងធ្វើឲ្យប្រាកដនូវ បបញ្ចសញ្ញាសង្ខាសមុទាចរណប្បញ្ញត្តិ គឺ​សម្តែង​​នូវ​ការគ្របសង្កត់ នូវចំណែកនៃបបញ្ចសញ្ញាបាន ហេតុនេះមានមែន ។ ម្នាល​អាវុសោ កាលបើសោតប្រសាទនិងសទ្ទារម្មណ៍មានហើយ បុរសនោះឯង...។ កាល​បើ​ឃានប្រសាទនិងគន្ធារម្មណ៍មានហើយ...។ កាលបើជិវ្ហាប្រសាទ និង​រសារម្មណ៍ មានហើយ...។ កាលបើកាយប្រសាទនិងផោដ្ឋព្វារម្មណ៍ មាន​ហើយ...។ កាលបើភវង្គចិត្ត ធម្មារម្មណ៍និងមនោវិញ្ញាណមានហើយ បុរស​នោះ​ឯង នឹងធ្វើឲ្យប្រាកដនូវផស្សប្បញ្ញត្តិបាន ហេតុនេះមានមែន កាលបើផស្ស​ប្បញ្ញត្តិមានហើយ នឹងធ្វើឲ្យប្រាកដនូវវេទនាបញ្ញត្តិបាន ហេតុនេះ​មាន​មែន កាលបើវេទនាបញ្ញត្តិមានហើយ នឹងធ្វើឲ្យប្រាកដនូវ សញ្ញាបញ្ញត្តិបាន ហេតុនេះ​មានមែន កាលបើសញ្ញាបញ្ញត្តិមានហើយ នឹងធ្វើឲ្យប្រាកដនូវ វិតក្កប្បញ្ញ​ត្តិ​បាន ហេតុនេះមានមែន កាលបើវិតក្កប្បញ្ញត្តិមានហើយ នឹង​ធ្វើ​ឲ្យប្រាកដនូវ បបញ្ចសញ្ញាសង្ខាសមុទាចរណប្បញ្ញត្តិបាន ហេតុនេះ មាន​​មែន ។ ម្នាលអាវុសោ កាលបើចក្ខុប្រសាទមិនមាន រូបារម្មណ៍មិនមាន និង​ចក្ខុវិញ្ញាណ​​មិនមានហើយ បុរសនោះឯងនឹងធ្វើឲ្យប្រាកដ នូវផស្សប្បញ្ញត្តិ​បាន ហេតុនេះមិនមានឡើយ កាលបើផស្សប្បញ្ញត្តិមិនមានហើយ នឹងធ្វើឲ្យ​ប្រាកដ​នូវវេទនាបញ្ញត្តិបាន ហេតុនេះមិនមានឡើយ កាលបើវេទនាបញ្ញត្តិ មិនមានហើយ នឹងធ្វើឲ្យប្រាកដនូវសញ្ញាបញ្ញត្តិបាន ហេតុនេះមិនមានឡើយ កាល​បើសញ្ញាបញ្ញត្តិមិនមានហើយ នឹងធ្វើឲ្យប្រាកដនូវ វិតក្កប្បញ្ញត្តិបាន ហេតុនេះ​មិនមានឡើយ កាលបើវិតក្កប្បញ្ញត្តិ មិនមានហើយ នឹងធ្វើឲ្យ​ប្រាកដ​នូវ​បបញ្ចសញ្ញាសង្ខាសមុទាចរណប្បញ្ញត្តិបាន ហេតុនេះមិនមានឡើយ ។ ម្នាល​អាវុសោ កាលបើសោតប្រសាទនិងសទ្ទារម្មណ៍ មិនមានហើយ បុរស​នោះ​ឯង ។បេ។ កាលបើឃានប្រសាទនិងគន្ធារម្មណ៍ មិនមានហើយ...។ កាល​បើ​ជិវ្ហាប្រសាទនិងរសារម្មណ៍ មិនមានហើយ...។ កាលបើកាយប្រសាទនិង​ផោដ្ឋព្វារម្មណ៍មិនមានហើយ...។ កាលបើភវង្គចិត្តមិនមាន ធម្មារម្មណ៍​មិនមាននិងមនោវិញ្ញាណមិនមានហើយ នឹងធ្វើឲ្យប្រាកដ នូវ​ផស្សប្បញ្ញត្តិ​បាន ហេតុនេះមិនមានឡើយ កាលបើផស្សប្បញ្ញត្តិមិនមានហើយ នឹងធ្វើឲ្យ​ប្រាកដ​​​នូវ​វេទនាបញ្ញត្តិបាន ហេតុនេះមិនមានឡើយ កាលបើវេទនាបញ្ញត្តិ មិន​មាន​ហើយ នឹងធ្វើឲ្យប្រាកដនូវសញ្ញាបញ្ញត្តិបាន ហេតុនេះមិនមានឡើយ កាល​បើសញ្ញាបញ្ញត្តិមិនមានហើយ នឹងធ្វើឲ្យប្រាកដនូវវិតក្កប្បញ្ញត្តិបាន ហេតុ​នេះ​មិនមានឡើយ កាលបើវិតក្កប្បញ្ញត្តិមិនមានហើយ នឹងធ្វើ​ឲ្យ​ប្រាកដ​នូវ​បបញ្ចសញ្ញាសង្ខាសមុទាចរណប្បញ្ញត្តិបាន ហេតុនេះមិនមានឡើយ ។ ម្នាល​អាវុសោ ព្រះមានព្រះភាគរបស់យើងទាំងឡាយ ទ្រង់សម្តែងនូវ​ឧទ្ទេស​ណា ដោយសេចក្តីបំប្រួញ មិនទាន់ចែកសេចក្តីដោយពិស្តារថា ម្នាលភិក្ខុ ចំណែក​នៃបបញ្ចសញ្ញា រមែងគ្របសង្កត់នូវបុរស ព្រោះមានសភាវៈណា​ជា​ហេតុទេ សេចក្តីដែលបុគ្គលគប្បីត្រេកអរ បើមិនមានក្នុងសភាវៈនុ៎ះទេ ។បេ។ អកុសល​ធម៌ដ៏លាមកទាំងឡាយនេះ រមែងរលត់ទៅដោយមិនសេសសល់ ក្នុង​(សភាវៈនុ៎ះ) ដូច្នេះហើយ ក៏ស្រាប់តែស្តេចក្រោកអំពីអាសនៈ ចូលទៅកាន់​វិហារ​ទៅ ម្នាលអាវុសោ ខ្ញុំដឹងច្បាស់នូវសេចក្តីនៃឧទ្ទេស ដែលព្រះមាន​ព្រះភាគទ្រង់សម្តែង ដោយសេចក្តីបំប្រួញ មិនទាន់ចែកសេចក្តីឲ្យពិស្តារនេះ ដោយ​ពិស្តារយ៉ាងនេះឯង ។ តែថាបើលោកដ៏មានអាយុទាំងឡាយ ចង់ដឹង (សេចក្តីនេះឲ្យច្បាស់លាស់) គប្បីនាំគ្នាចូលទៅគាល់ព្រះមានព្រះភាគ ហើយ​សាក​សួរសេចក្តីនេះចុះ (បើ) ព្រះមានព្រះភាគ នៃយើងទាំងឡាយ ទ្រង់ព្យាករ​យ៉ាង​ណា លោកទាំងឡាយ គប្បីចាំសេចក្តីនោះ យ៉ាងនោះចុះ ។</p>
        <p><a class='ref km' id='km249' href='#km249'>២៤៩</a>ភិក្ខុទាំងនោះ ក៏ត្រេកអរអនុមោទនា នូវភាសិតរបស់​ព្រះ​មហាកច្ចានៈ​​ដ៏មានអាយុ ហើយក្រោកអំពីអាសនៈ នាំគ្នាចូលទៅគាល់ព្រះមាន​ព្រះភាគ លុះចូលទៅដល់ហើយ ក៏ក្រាបអភិវាទ ចំពោះព្រះមានព្រះភាគ រួច​ហើយ​អង្គុយក្នុងទីដ៏សមគួរ ។ កាលដែលភិក្ខុទាំងនោះ អង្គុយក្នុងទី​ដ៏​សមគួរ​ហើយ បានក្រាបបង្គំទូលព្រះមានជោគ ដូច្នេះថា បពិត្រព្រះមាន​ព្រះភាគ​ដ៏​ ចម្រើន ព្រះអង្គទ្រង់សម្តែង នូវឧទ្ទេសណា ដោយសេចក្តីបំប្រួញ មិនទាន់ចែក​សេចក្តីដោយពិស្តារ ដល់ពួកខ្ញុំព្រះអង្គថា ម្នាលភិក្ខុចំណែកនៃបបញ្ចសញ្ញា រមែងគ្របសង្កត់នូវបុរស ព្រោះមានសភាវៈណាជាហេតុ សេចក្តីដែលបុគ្គល​គប្បី​ត្រេកអរ បើមិនមានក្នុងសភាវៈនុ៎ះទេ ។បេ។ អកុសលធម៌ ដ៏លាមក​ទាំងឡាយនេះ រមែងរលត់ទៅដោយមិនសេសសល់ ក្នុងសភាវៈនុ៎ះ ដូច្នេះ​ហើយ ក៏ស្រាប់តែស្តេចក្រោកអំពីអាសនៈ ចូលទៅកាន់វិហារទៅ ។ បពិត្រ​ព្រះមានព្រះភាគដ៏ចម្រើន កាលព្រះមានព្រះភាគ ស្តេចចេញទៅមិន​យូរ​ប៉ុន្មាន ខ្ញុំព្រះអង្គទាំងនោះ ក៏មានសេចក្តីត្រិះរិះដូច្នេះថា ម្នាលអាវុសោ​ទាំង​ឡាយ ព្រះមានព្រះភាគរបស់យើង ទ្រង់សម្តែងនូវឧទ្ទេសនេះ ដោយសេចក្តី​បំប្រួញ​ណាស់ មិនទាន់ចែកសេចក្តីដោយពិស្តារថា ម្នាលភិក្ខុ ចំណែក​នៃបបញ្ចសញ្ញា រមែងគ្របសង្កត់នូវបុរស ព្រោះមានសភាវៈណាជាហេតុ សូម្បីសេចក្តីដែល​បុគ្គល​គប្បីត្រេកអរ គប្បីពោល គប្បីប្រកាន់ (ថាអញ ថាយើង) បើមិនមានក្នុង​សភាវៈ​នុ៎ះទេ សេចក្តីមិនត្រេកអរ ជាដើមនុ៎ះឯង ហៅថា ទីបំផុតនៃរាគានុស័យ ហៅថាទីបំផុតនៃបដិឃានុស័យ ហៅថាទីបំផុត​នៃទិដ្ឋានុស័យ ហៅថាទីបំផុត​នៃ​វិចិកិច្ឆានុស័យ ហៅថាទីបំផុតនៃមានានុស័យ ហៅថាទីបំផុតនៃ​ភវរាគានុ​ស័យ ហៅថាទីបំផុតនៃអវិជ្ជានុស័យ ហៅថា​ទីបំផុត​នៃការកាន់ដំបង កាន់​សស្ត្រា បង្កហេតុ ជម្លោះ ទាស់ទែង ពោលពាក្យ​ចាក់​ដោត ថាឯង ថាមឹង និង​ពាក្យ​មុសាវាទ អកុសលធម៌ ដ៏លាមកទាំងឡាយនេះ រមែង​រលត់ទៅ ដោយមិន​សេសសល់ ក្នុងសភាវៈនុ៎ះ ដូច្នេះហើយ ក៏ស្រាប់តែ​ស្តេច​ក្រោកអំពីអាសនៈ ចូល​ទៅ​កាន់វិហារទៅ ភិក្ខុណាហ្ន៎ នឹងគប្បីចែក​សេចក្តី​នៃឧទ្ទេស ដែល​ព្រះមាន​ព្រះភាគ ទ្រង់សម្តែងដោយបំប្រួញ មិនទាន់ចែកអត្ថ ឲ្យពិស្តារនេះ ឲ្យ​ពិស្តារ​ទៅបាន ។ បពិត្រព្រះអង្គដ៏ចម្រើន ខ្ញុំព្រះអង្គ​ទាំងនោះ មានសេចក្តី​ត្រិះរិះ​ដូច្នេះថា មហាកច្ចានៈដ៏មានអាយុ​នេះឯង ព្រះសាស្តា​ទ្រង់​សរសើរ ទាំងពួក​សព្រហ្មចារី ជាអ្នកប្រាជ្ញក៏សរសើរដែរ មានតែមហា​កច្ចានៈដ៏មានអាយុនេះ ទើប​នឹងអាចចែកសេចក្តីនៃឧទ្ទេសនេះ ដែលព្រះមាន​ព្រះភាគ ទ្រង់សម្តែង​ដោយ​បំប្រួញ មិនទាន់ចែកអត្ថឲ្យពិស្តារ ឲ្យពិស្តារទៅ​បាន បើដូច្នោះ គួរយើង​ទាំងឡាយ ចូលទៅរកមហាកច្ចានៈដ៏មានអាយុ លុះ​ចូល​ទៅ​ដល់ហើយ គប្បី​សាកសួរ​សេចក្តីនេះ នឹងមហាកច្ចានៈដ៏មានអាយុ ។ បពិត្រព្រះអង្គដ៏ចម្រើនទើប​ខ្ញុំ​ព្រះអង្គទាំងនោះ នាំគ្នាចូលទៅរក​​មហាកច្ចានៈ​ដ៏មាន​អាយុ លុះចូលទៅ​ដល់​ហើយ បានសាកសួរសេចក្តីនេះ នឹងមហាកច្ចានៈ​ដ៏មានអាយុ ។ បពិត្រ​ព្រះអង្គដ៏ចម្រើនមហាកច្ចានៈដ៏មានអាយុ បានចែក​សេចក្តី​​ដោយ​អាការ​ទាំង​នេះ ដោយបទទាំងនេះ ដោយព្យញ្ជនៈទាំងនេះ ដល់យើងទាំងឡាយនោះ ។ ព្រះមាន​ព្រះភាគ ទ្រង់ត្រាស់សរសើរថា ម្នាលភិក្ខុ​ទាំងឡាយ មហាកច្ចានៈ (នេះ) ជាបណ្ឌិត ម្នាលភិក្ខុទាំងឡាយ មហាកច្ចានៈ (នេះ) ជាអ្នកមាន​ប្រាជ្ញា​ច្រើន ម្នាលភិក្ខុទាំងឡាយ ទុកជាអ្នកទាំងឡាយ សាកសួរសេចក្តីនេះ នឹង​តថាគត តថាគត ក៏គង់តែព្យាករសេចក្តីនោះ យ៉ាង​ហ្នឹង​ដែរ មហាកច្ចានៈ​ព្យាករ​សេចក្តី នៃឧទ្ទេសនោះយ៉ាងណា សេចក្តីនៃ​ឧទ្ទេសនេះ យ៉ាងហ្នឹងហើយ អ្នកទាំងឡាយ ចូរចាំនូវសេចក្តីនោះចុះ ។</p>
        <p><a class='ref km' id='km250' href='#km250'>២៥០</a>កាលបើព្រះមានព្រះភាគត្រាស់យ៉ាងនេះហើយ ព្រះអានន្ទ​ដ៏​មាន​អាយុ ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន​ដូច​​បុរស ដែលសេចក្តីស្រេកឃ្លាន គ្របសង្កត់ឲ្យមានកំឡាំងថយ ហើយ​ស្រាប់តែ​បាន​នំផ្អែម បុរសនោះបានទទួលរសក្នុងកាលណា ក៏បាននូវរសឆ្ងាញ់ ដែល​មិន​លាយដោយទឹកធម្មតា ក្នុងកាលណោះ សេចក្តីនេះយ៉ាងណា បពិត្រ​ព្រះអង្គ​ដ៏ចម្រើនភិក្ខុដែលមានជាតិជាអ្នករិះរំពឹង មានសភាពជាបណ្ឌិត គប្បី​កំណត់​នូវ​សេចក្តីនៃធម្មបរិយាយនេះ ដោយបញ្ញាក្នុងកាលណា ក៏បាននូវភាវៈ ជា​អ្នក​មានចិត្តរីករាយផង បាននូវសេចក្តីជ្រះថ្លានៃចិត្តផង (ក្នុងកាលណោះ) ដូច្នោះ​ឯង បពិត្រព្រះអង្គដ៏ចម្រើនធម្មបរិយាយនេះ ឈ្មោះដូចម្តេច ។ ព្រះមាន​ព្រះភាគ ទ្រង់ត្រាស់ថាម្នាលអានន្ទ បើដូច្នោះចូរអ្នកចាំទុកនូវ​សេចក្តី​នោះថា ធម្មបរិយាយនេះ ឈ្មោះមធុបិណ្ឌិកបរិយាយដូច្នេះចុះ ។ ព្រះមាន​ព្រះភាគ បាន​សម្តែង​ព្រះសូត្រនេះចប់ហើយ ព្រះអានន្ទដ៏មានអាយុ ក៏ពេញ​ចិត្ត ត្រេកអរ ចំពោះភាសិត របស់ព្រះមានព្រះភាគ ។</p>
        <p>ចប់ មធុបិណ្ឌិកសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>