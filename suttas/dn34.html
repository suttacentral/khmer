<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn34' lang='km'>
        <header>
            <ul>
            </ul>
            <h1>ទសុត្តរសូត្រ ទី ១១</h1>
        </header>
        <p><a class='ref km' id='km២៣៥' href='#km២៣៥'>២៣៥</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ​ក្បែរឆ្នេរស្រះបោក្ខរណីឈ្មោះគគ្គរា ជិតក្រុងចម្បា ជាមួយនឹង​ភិក្ខុសង្ឃច្រើន ចំនួន ៥០០ ​​រូប ។ ព្រះសារីបុត្តដ៏មាន​អាយុ​បានហៅភិក្ខុ​ទាំងឡាយ (ដែលនៅ) ក្នុងទីនោះថា ម្នាលភិក្ខុទាំង​ឡាយ​ដ៏មានអាយុ ។ ភិក្ខុ​ទាំងនោះឆ្លើយតបពាក្យព្រះសារីបុត្ត​ដ៏មាន​អាយុ​ថា ម្នាលអាវុសោ ។ ព្រះសារីបុត្ត ដ៏មានអាយុបានពោលយ៉ាងនេះថា៖</p>
        <p><a class='ref km' id='km២៣៦' href='#km២៣៦'>២៣៦</a>ខ្ញុំនឹងសម្តែងទសុត្តរធម៌ ជាធម៌សម្រាប់ដោះ​ស្រាយ​នូវ​គ្រឿង​​​​ចាក់​ស្រែះ គឺ កិលេសទាំងអស់ (មានអភិជ្ឈាជាដើម) ដើម្បីបាន​ដល់​ព្រះនិព្វាន ដើម្បីធ្វើនូវ ទីបំផុតនៃវដ្តទុក្ខ ។</p>
        <p><a class='ref km' id='km២៣៧' href='#km២៣៧'>២៣៧</a>ម្នាលអាវុសោទាំងឡាយ ធម៌មួយមានឧបការៈច្រើន ធម៌មួយ​គួរ​ចម្រើន ធម៌មួយគួរកំណត់ដឹង ធម៌មួយគួរលះបង់ ធម៌មួយជាចំណែក​នៃសេចក្តីវិនាស ធម៌មួយ​​​ជាចំណែកវិសេស ធម៌មួយត្រាស់ដឹងបានដោយក្រ ធម៌មួយគួរឲ្យកើតឡើង ធម៌មួយគួរដឹងច្បាស់ ធម៌មួយគួរធ្វើឲ្យជាក់ច្បាស់ ។</p>
        <p><a class='ref km' id='km២៣៨' href='#km២៣៨'>២៣៨</a>ធម៌មួយមានឲ្យបការៈច្រើន តើដូចម្តេច ។ សេចក្តីមិនប្រមាទ​ក្នុង​ធម៌​ទាំងឡាយ ជាកុសល ។ នេះជាធម៌មួយ ដែលមានឲ្យបការៈច្រើន ។</p>
        <p><a class='ref km' id='km២៣៩' href='#km២៣៩'>២៣៩</a>ធម៌ដែលគួរចម្រើន តើដូចម្តេច ។ កាយគតាសតិ ដែល​ប្រកបដោយ​សេចក្តីត្រេកអរ (សេចក្តីសុខ) ។ នេះជាធម៌មួយ​ដែលគួរ​ចម្រើន ។</p>
        <p><a class='ref km' id='km២៤០' href='#km២៤០'>២៤០</a>ធម៌មយយដែលគួរកំណត់ដឹង តើដូចម្តេច ។ ផស្សៈដែល​ប្រកប​ដោយ​អាសវៈ ជាទីតាំងនៃឧបាទាន ។ នេះជាធម៌មួយ ដែលគួរ​កំណត់ដឹង ។</p>
        <p><a class='ref km' id='km២៤១' href='#km២៤១'>២៤១</a>ធម៌មួយដែលគួរលះបង់ តើដូចម្តេច ។ អស្មិមានៈ គឺសេចក្តី​ប្រកាន់ខ្លួន ។ នេះជា ធម៌មួយគួរដែលគួរលះបង់ ។</p>
        <p><a class='ref km' id='km២៤២' href='#km២៤២'>២៤២</a>ធម៌មួយដែលជាចំណែកនៃសេចក្តីវិនាស តើដូចម្តេច ។ អយោនិសោម​ន​​សិការៈ គឺការធ្វើទុកក្នុងចិត្ត ដោយមិនជាឧបាយ​នៃ​ប្រាជ្ញា ។ នេះជា​ធម៌​​មួយ​ដែលជាចំណែកនៃសេចក្តី វិនាស ។</p>
        <p><a class='ref km' id='km២៤៣' href='#km២៤៣'>២៤៣</a>ធម៌មួយដែលជាចំណែកវិសេស តើដូចម្តេច ។ យោនិសោមន​សិការៈ គឺការធ្វើ ទុកក្នុងចិត្តដោយឧបាយនៃប្រាជ្ញា ។ នេះជាធម៌មួយដែល​ជាចំណែកវិសេស ។</p>
        <p><a class='ref km' id='km២៤៤' href='#km២៤៤'>២៤៤</a>ធម៌មួយដែលត្រាស់បានដោយក្រ តើដូចម្តេច។ អនន្តរិក​ចេតោ​​ស​មាធិ ។ នេះ ជាធម៌មួយដែលត្រាស់ដឹងបានដោយក្រ ។</p>
        <p><a class='ref km' id='km២៤៥' href='#km២៤៥'>២៤៥</a>ធម៌មួយដែលគួរឲ្យកើតឡើង តើដូចម្តេច ។ ញាណដែលមិន​កម្រើក គឺបច្ចវេក្ខណបញ្ញា ។ នេះជាធម៌មួយដែលគួរឲ្យកជតឡើង ។</p>
        <p><a class='ref km' id='km២៤៦' href='#km២៤៦'>២៤៦</a>ធម៌មួយដែលគួរដឹងច្បាស់ តើដូចម្តេច ។ បានដល់ពួកសត្វ​ទាំង​ពួង​តាំងនៅបាន ព្រោះអាហារ ។ នេះជាធម៌មួយដែលគួរដឹងច្បាស់ ។</p>
        <p><a class='ref km' id='km២៤៧' href='#km២៤៧'>២៤៧</a>ធម៌មួយដែលគួរធ្វើឲ្យជាក់ច្បាស់ តើដូចម្តេច ។ អកុប្បា​ចេតោវិមុត្តិ ការ​​​​​​​​រួច​ផុត នៃចិត្តមិនកម្រើក គឺអរហន្តផល ។ នេះជាធម៌មួយ​ដែលមួរធ្វើឲ្យជាក់ច្បាស់ ។ ធម៌ទាំងឡាយ ១០ នេះជាធម៌ពិត ធម៌មែន ធម៌ទៀងទាត់ មិនប្រែប្រួលជាយ៉ាងដទៃ​ឡើយ គឺព្រះតថាគតត្រាស់ដឹង​ហើយ​ដោយប្រពៃ ដោយប្រការដូច្នេះ ។</p>
        <p><a class='ref km' id='km២៤៨' href='#km២៤៨'>២៤៨</a>ធម៌ពីរមានឧបការៈច្រើន ធម៌ពីរគួរចម្រើន ធម៌ពីរគួរកំណត់​ដឹង ធម៌ពីរ​គួរលះបង់ ធម៌ពីរជាចំណែកនៃសេចក្តីវិនាស ធម៌ពីរជាចំណែក​វិសេស ធម៌ពីរត្រាស់​ដឹង​​បានដោយក្រ ធម៌ពីរគួរឲ្យកើតឡើង ធម៌ពីរដឹង​ច្បាស់ ធម៌ពីរគួរឲ្យជាក់ច្បាស់ ។</p>
        <p><a class='ref km' id='km២៤៩' href='#km២៤៩'>២៤៩</a>ធម៌ពីរដែលឧបការៈច្រើន តើដូចម្តេច ។ សតិ (សេចក្តីរលឹក) ១ សម្បជញ្ញៈ (សេចក្តីដឹងខ្លួន) ១ ។ ធម៌ពីរនេះមានឧបការៈច្រើន ។</p>
        <p><a class='ref km' id='km២៥០' href='#km២៥០'>២៥០</a>ធម៌ពីរដែលគួរចម្រើន តើដូចម្តេច ។ សមថៈ ១ វិបស្សនា ១ ។ ធម៌ទាំង​ពីរនេះ គួរចម្រើន ។</p>
        <p><a class='ref km' id='km២៥១' href='#km២៥១'>២៥១</a>ធម៌ពីរដែលគួរកំណត់ដឹង តើដូចម្តេច ។ នាម ១ រូប ១ ។ ធម៌ទាំងពីរនេះ គួរ កំណត់ដឹង ។</p>
        <p><a class='ref km' id='km២៥២' href='#km២៥២'>២៥២</a>ធម៌ពីរដែលគួរលះបង់ តើដូចម្តេច ។ អវិជ្ជា (សេចក្តីល្ងង់) ១ ភវតណ្ហា (ចំណង់ក្នុងភព) ១ ។ ធម៌ទាំងពីរនេះ គួរលះបង់ ។</p>
        <p><a class='ref km' id='km២៥៣' href='#km២៥៣'>២៥៣</a>ធម៌ពីរដែលជាចំណែកនៃសេចក្តីវិនាស តើដូចម្តេចខ្លះ ។ ភាវៈជាអ្នក​ដែលគេស្តី ប្រដៅបានដោយក្រ ១ ភាវៈជាអ្នកគប់មិត្តអាក្រក់ ១ ។ ធម៌ទាំងពីរនេះ ជាចំណែកនៃសេចក្តី វិនាស ។</p>
        <p><a class='ref km' id='km២៥៤' href='#km២៥៤'>២៥៤</a>ធម៌ពីរដែលជាចំណែកវិសេស តើដូចម្តេច ។ ភាវៈជាអ្នកដែល​គេស្តីប្រដៅងាយ ១ ភាវៈជាអ្នកគប់មិត្តល្អ ១ ។ ធម៌ទាំងពីរនេះ ជា​ចំណែកវិសេស ។</p>
        <p><a class='ref km' id='km២៥៥' href='#km២៥៥'>២៥៥</a>ធម៌ពីរដែលត្រាស់ដឹងបានដោយក្រ តើដូចម្តេច ។ ហេតុនឹង​បច្ច័យ ដែលប្រព្រឹត្តទៅដើម្បីសេចក្តីសៅហ្មង របស់សត្វទាំងឡាយ ១ ហេតុនឹងបច្ច័យ​ដែល​ប្រព្រឹត្តទៅដើម្បី សេចក្តីបរិសុទ្ធិរបស់សត្វទាំងឡាយ ១ ។ ធម៌ទាំងពីរនេះ ត្រាស់ដឹង​បាន​ដោយក្រ ។</p>
        <p><a class='ref km' id='km២៥៦' href='#km២៥៦'>២៥៦</a>ធម៌ពីរដែលគួរឲ្យកើតឡើង តើដូចម្តេច ។ ញាណ (ការដឹង) ពីរយ៉ាង ការដឹង ក្នុងរបស់អស់ទៅ ១ ការដឹងក្នុងរបស់មិនទាន់កើតឡើង ១ ។ ធម៌ទាំងពីរនេះ គួរឲ្យកើតឡើង ។</p>
        <p><a class='ref km' id='km២៥៧' href='#km២៥៧'>២៥៧</a>ធម៌ពីរដែលគួរដឹងច្បាស់ តើដូចម្តេ ។ ធាតុពីរយ៉ាង ធាតុ​ដែលមាន​បច្ច័យ​តាក់តែង ១ ធាតុដែលគ្មានបច្ច័យតាក់តែង ១ ។ ធម៌​ទាំង​ពីរនេះ គួរដឹងច្បាស់ ។</p>
        <p><a class='ref km' id='km២៥៨' href='#km២៥៨'>២៥៨</a>ធម៌ពីរដែលគួរធ្វើឲ្យជាក់ច្បាស់ តើដូចម្តេច ។ វិជ្ជា សេចក្តីដឹង ១ វិមុត្តិ សេចក្តីរួចផុតស្រឡះចាកកិលេស ១ ។ ធម៌ទាំងពីរនេះ គួរធ្វើ​ឲ្យជាក់ច្បាស់ ។ ធម៌ទាំង ២០ នេះជាធម៌ពិត ធម៌មែន ធម៌ទៀងទាត់ មិនប្រែប្រួលជាយ៉ាងដទៃ ដែលព្រះ​តថាគត​ត្រាស់ដឹងដោយប្រពៃ ហើយ ដោយប្រការដូច្នេះ ។</p>
        <p><a class='ref km' id='km២៥៩' href='#km២៥៩'>២៥៩</a>ធម៌បីមានឧបការៈច្រើន ធម៌បីគួរចម្រើន ធម៌បីគួរកំណត់ដឹង ធម៌បីគួរ​លះ​បង់ ធម៌បីជាចំណែកនៃសេចក្តីវិនាស ធម៌បីជាចំណែកវិសេស ធម៌បីត្រាស់ដឹងបាន​ដោយក្រ ធម៌បី គួរឲ្យកើតឡើង ធម៌បីគួរឲ្យដឹងច្បាស់ ធម៌បីគួរធ្វើឲ្យជាក់ច្បាស់ ។</p>
        <p><a class='ref km' id='km២៦០' href='#km២៦០'>២៦០</a>ធម៌បីមានឧបការៈច្រើន តើដូចម្តេច ។ ការសេពគប់នឹង​សប្បុរស ១ ការស្តាប់ ធម៌របស់សប្បុរស ១ សេចក្តីប្រតិបត្តិធម៌សម​គួរដល់​ធម៌ ១ ។ ធម៌ទាំង ៣ នេះ មានឧបការៈ ច្រើន ។</p>
        <p><a class='ref km' id='km២៦១' href='#km២៦១'>២៦១</a>ធម៌បីដែលគួរចម្រើន តើដូចម្តេច ។ សមាធិបីយ៉ាង សមាធិ​ដែលមាន​វិតក្កៈ ទាំង វិចារៈ ១ សមាធិដែលគ្មានវិតក្កៈ មានតែវិចារៈ ១ សមាធិដែលគ្មានវិតក្កៈ គ្មានវិចារៈ ១ ។ ធម៌ទាំងបីនេះ គួរចម្រើន ។</p>
        <p><a class='ref km' id='km២៦២' href='#km២៦២'>២៦២</a>ធម៌បីដែលគួរកំណត់ដឹង តើដូចម្តេច ។ វេទនាបីប្រការ វេទនា​ដែលជា​សុខ ១ វេទនាដែលជាទុក្ខ ១ វេទនាដែលមិនជាសុខ មិនជាទុក្ខ ១ ។ ធម៌ទាំងបីនេះ គួរកំណត់​ដឹង ។</p>
        <p><a class='ref km' id='km២៦៣' href='#km២៦៣'>២៦៣</a>ធម៌ដែលគួរលះបង់ តើដូចម្តេច ។ តណ្ហាបីប្រការ គឺ កាមតណ្ហា ១ ភវតណ្ហា ១ វិភវតណ្ហា ១ ។ ធម៌ទាំងបីនេះ គួរលះបង់ ។</p>
        <p><a class='ref km' id='km២៦៤' href='#km២៦៤'>២៦៤</a>ធម៌បីដែលជាចំណែកនៃសេចក្តីវិនាស តើដូចម្តេច ។ អកុសល មូល (ឫស អកុសល) បីយ៉ាង គឺ លោភៈជាឫសអកុសល ១ ទោសៈ ជាឫសអកុសល ១ មោហៈជាឫសអកុសល ១ ។ ធម៌ទាំងបីនេះ ជាចំណែក នៃសេចក្តីវិនាស ។</p>
        <p><a class='ref km' id='km២៦៥' href='#km២៦៥'>២៦៥</a>ធម៌ដែលជាចំណែកវិសេស តើដូចម្តេច ។ កុសលមូល (ឫសកុសល) បីប្រការ គឺ អលោភៈជាឫសកុសល ១ អទោសៈ​ជា​ឫ​ស​កុសល ១ អមោហៈជា​ឫស​កុសល ១ ធម៌ទាំងបីនេះ ជាចំណែកវិសេស ។</p>
        <p><a class='ref km' id='km២៦៦' href='#km២៦៦'>២៦៦</a>ធម៌បីដែលត្រាស់បានដោយក្រ តើដូចម្តេច ។ និស្សារណីយ​ធាតុ (ធាតុដែលត្រូវ រលាស់ចេញ) ៣ ប្រការ គឺ នេក្ខម្មៈ ដែលជាធម្ម​ជាត​រលាស់​ចេញនូវកាមទាំងឡាយ ១ អរូបជ្ឈាន ដែលនិរោធ ដែល​ជាធម៌រលាស់ចេញនូវ​អ្វីមួយដែលកើតឡើង ព្រោះអាស្រ័យ នឹងបច្ច័យដែល​តាក់តែង ១ ។ ធម៌ទាំងបីនេះ ត្រាស់ដឹងបានដោយក្រ ។</p>
        <p><a class='ref km' id='km២៦៧' href='#km២៦៧'>២៦៧</a>ធម៌បីដែលគួរឲ្យកើតឡើង តើដូចម្តេច ។ ញាណ ៣ យ៉ាងគឺ ញាណ​ដែល​ជា ចំណែកអតីត ១ ញាណដែលជាចំណែកអនាគត ១ ញាណដែលជាចំណែក​បច្ចុប្បន្ន ១ ។ ធម៌ទាំងបីនេះ គួរឲ្យកើតឡើង ។</p>
        <p><a class='ref km' id='km២៦៨' href='#km២៦៨'>២៦៨</a>ធម៌ដែលគួរឲ្យដឹងច្បាស់ តើដូចម្តេច ។ ធាតុបីយ៉ាងគឺ កាម​ធាតុ ១ រូបធាតុ ១ អរូបធាតុ ១ ។ ធម៌ទាំង ៣ នេះគួរដឹងច្បាស់ ។</p>
        <p><a class='ref km' id='km២៦៩' href='#km២៦៩'>២៦៩</a>ធម៌បីគួរធ្វើឲ្យជាក់ច្បាស់ តើដូចម្តេច ។ វិជ្ជា ៣ ប្រការ គឺ ធម្មជាតជា​គ្រឿង រលឹកបាននូវខន្ធ ដែលអាស្រ័យនៅក្នុងកាលមុន ជាវិជ្ជា ១ ធម្មជាតជាគ្រឿង​ដឹងនូវចុតិបដិសន្ធិ របស់សត្វទាំងឡាយ ជាវិជ្ជា ១ ធម្ម​ជាត​ជាគ្រឿងដឹងកិរិយា​អស់ទៅនៃអាសាវៈទាំងឡាយ ជា វិជ្ជា ១ ។ ធម៌​ទាំងបី​នេះ គួរធ្វើឲ្យជាក់ច្បាស់ ។ ធម៌ទាំង ៣០ នេះជាធម៌ពិត ធម៌មែន ជាធម៌ ទៀងទាត់ មិនប្រែប្រួលជាយ៉ាងដទៃឡើយ ដែលព្រះតាថាគត​ត្រាស់ដឹង​ដោយ​ប្រពៃ ដោយប្រការដូច្នេះ ។</p>
        <p><a class='ref km' id='km២៧០' href='#km២៧០'>២៧០</a>ធម៌ ៤ មានឧបការៈច្រើន ធម៌ ៤ គួរចម្រើន ធម៌ ៤ គួរកំណត់​ដឹង ធម៌ ៤ គួរ លះបង់ ធម៌ ៤ ជាចំណេកនៃសេចក្តីវិនាស ធម៌ ៤ ជា​ចំណែក​វិសេស ធម៌ ៤ ត្រាស់ដឹងបាន ដោយក្រ ធម៌ ៤ គួរឲ្យកើតឡើង ធម៌ ៤ គួរឲ្យដឹងច្បាស់ ធម៌ ៤ គួរធ្វើឲ្យជាក់ច្បាស់ ។</p>
        <p><a class='ref km' id='km២៧១' href='#km២៧១'>២៧១</a>ធម៌ ៤ មានឧបការៈច្រើន តើដូចម្តេចខ្លះ ។ ចក្កធម៌ ៤ យ៉ាងគឺ ការរស់នៅក្នុង ប្រទេសដ៏សមគួរ ១ ការសេពគប់សប្បុរស ១ ការតាំងខ្លួនទុកប្រពៃ ១ ភាពជាអ្នកបានធ្វើបុណ្យ ទុកក្នុងកាលមុន ១ ។ ធម៌ទាំង ៤ នេះ មានឧបការៈច្រើន ។</p>
        <p><a class='ref km' id='km២៧២' href='#km២៧២'>២៧២</a>ធម៌ ៤ ដែលគួរចម្រើន តើដូចម្តេចខ្លះ ។ សតិប្បដ្ឋាន ៤ ម្នាល​អាវុសោ​ទាំងឡាយ ភិក្ខុក្នុងសាសនានេះ ជាអ្នកពិចារណាឃើញ​កាយក្នុង​កាយ​ជាប្រក្រតី មាន​ព្យាយាម ជាគ្រឿងដុតកំដៅកិលេស មានប្រាជ្ញាស្មារតី កម្ចាត់បង់នូវអភិជ្ឈានឹង​ទោមនស្ស ក្នុងលោក ១ ។ ក្នុងវេទនាទាំងឡាយ ។បេ។ ក្នុងចិត្ត ។បេ។ ជាអ្នក​ពិចារណា​ឃើញធម៌ ក្នុងធម៌​ទាំងឡាយ​ជា​ប្រក្រតី មានព្យាយាម ជាគ្រឿងដុតកំដៅ​កិលេស មានប្រាជ្ញាស្មារតី កម្ចាត់​បង់​នូវអភិជ្ឈានឹង ទោមនស្ស ក្នុងលោក ១ ។ ធម៌ទាង ៤ នេះ គួរចម្រើន ។</p>
        <p><a class='ref km' id='km២៧៣' href='#km២៧៣'>២៧៣</a>ធម៌ ៤ ដែលគួរកំណត់ដឹង តើដូចម្តេចខ្លះ ។ អាហារ ៤ គឺ អាហារដែល​ពូតជាពំនូត ទោះគ្រោតគ្រាតក្តី ល្អិតក្តី (ជាទី ១) ផស្សាហារ ជាទី ២ មនោសញ្ចេតនាហារ ជាទី ៣ វិញ្ញាណាហារ ទី ៤ ។ ធម៌ទាំង ៤ នេះ គួរកំណត់ដឹង ។</p>
        <p><a class='ref km' id='km២៧៤' href='#km២៧៤'>២៧៤</a>ធម៌ ៤ ដែលគួរលះបង់ តើដូចម្តេចខ្លះ ។ អន្លង់ ៤ អន្លង់គឺកាម ១ អន្លង់គឺ​ភព ១ ​​អន្លង់គឺទិដ្ឋិ ១ អន្លង់គឺអវិជ្ជា ១ ។ ធម៌ទាំង ៤ នេះ គួរលះបង់ ។</p>
        <p><a class='ref km' id='km២៧៥' href='#km២៧៥'>២៧៥</a>ធម៌ ៤ ដែលជាចំណែកនៃសេចក្តីវិនាស តើដូចម្តេចខ្លះ ។ យោគៈ (គ្រឿង​​​​​ប្រកប) ៤ គឺ កាមយោគៈ (គ្រឿងប្រកបគឺកាម) ១ ភវយោគៈ (គ្រឿងប្រកបគឺភព) ១ ទិដ្ឋិយោគៈ (គ្រឿងប្រកបគឺទិដ្ឋិ) ១ អវិជ្ជាយោគៈ (គ្រឿងប្រកបគឺអវិជ្ជា) ១ ។ ធម៌ទាំង ៤ នេះ ជាចំណែកនៃ សេចក្តីវិនាស ។</p>
        <p><a class='ref km' id='km២៧៦' href='#km២៧៦'>២៧៦</a>ធម៌ ៤ ជាចំណែកវិសេស តើដូចម្តេចខ្លះ ។ ការប្រាសចាក​គ្រឿងប្រកប ៤ គឺ ការប្រាសចាកគ្រឿងប្រកបគឺកាម ១ ការប្រាសចាក​គ្រឿងប្រកបគឺភព ១ ការប្រាសចាក គ្រឿងប្រកបគឺទិដ្ឋិ ១ ការប្រាស​ចាកគ្រឿងប្រកបគឺអវិជ្ជា ១ ។ ធម៌ទាំង ៤ នេះ ជាចំណែក វិសេស ។</p>
        <p><a class='ref km' id='km២៧៧' href='#km២៧៧'>២៧៧</a>ធម៌ ៤ ដែលត្រាស់ដឹងបានដោយក្រ តើដូចម្តេចខ្លះ ។ សមាធិ ៤ គឺ សមាធិ​​​​​​ដែល ជាចំណែកនៃសេចក្តីវិនាស ១ សមាធិដែលជាចំណែក​នៃការឋិតឋេរ ១ សមាធិដែលជា ចំណែកវិសេស ១ សមាធិដែល​ជា​ចំណែកនៃកិរិយាទម្លាយនូវកិលេស ១ ។ ធម៌ទាំង ៤ នេះ ត្រាស់ដឹង​បាន​ដោយ​ក្រ ។</p>
        <p><a class='ref km' id='km២៧៨' href='#km២៧៨'>២៧៨</a>ធម៌ ៤ ដែលគួរឲ្យកើតឡើង តើដូចម្តេចខ្លះ ។ ញាណ ៤ គឺ ធម្មជាតជា​គ្រឿង ដឹងក្នុងធម៌ ១ ធម្មជាតជាគ្រឿងដឹងក្នុងការយល់ ១ ធម្មជាតជាគ្រឿង​ដឹងក្នុងការកំណត់ ១ ធម្មជាតជាគ្រឿងដឹងក្នុងការសម្មតិ ១ ។ ធម៌ទាំង ៤ នេះ គួរឲ្យ​កើតឡើង ។</p>
        <p><a class='ref km' id='km២៧៩' href='#km២៧៩'>២៧៩</a>ធម្ម ៤ ដែលគួរដឹងច្បាស់ តើដូចម្តេចខ្លះ ។ អរិយសច្ច ៤ គឺ ទុក្ខអរិយសច្ច ១ ទុក្ខ សមុទយអរិយសច្ច ១ ទុក្ខនិរោធអរិយសច្ច ១ ទុក្ខ​និរោធគាមិនីបដិបទា​អរិយសច្ច ១ ។ ធម៌ទាំង ៤ នេះ គួរដឹងច្បាស់ ។</p>
        <p><a class='ref km' id='km២៨០' href='#km២៨០'>២៨០</a>ធម៌ ៤ ដែលគួរធ្វើឲ្យជាក់ច្បាស់ តើដូចម្តេចខ្លះ ។ សាមញ្ញផល ៤ គឺ សោតាបត្តិផល ១ សកទាគាមិផល ១ អនាគាមិផល ១ អរហត្តផល ១ ។ ធម៌ទាំង ៤ នេះ គួរធ្វើឲ្យជាក់ច្បាស់ ។ ធម៌ទាំង ៤ នេះ ជាធម៌ពិត ធម៌មែន ជាធម៌ទៀងទាត់ មិនប្រែ​ប្រួល​​​ជាយ៉ាងដទៃឡើយ ដែល​ព្រះតថាគត​​ត្រាស់​ដឹងហើយដោយប្រពៃ ដោយប្រការ​ដូច្នេះ ។</p>
        <p><a class='ref km' id='km២៨១' href='#km២៨១'>២៨១</a>ធម៌ ៥ មានឧបការៈច្រើន ធម៌ ៥ គួរចម្រើន ធម៌ ៥ គួរ​កំណត់ដឹង ធម៌ ៥ គួរលះបង់ ធម៌ ៥ ជាចំណែកនៃសេចក្តីវិនាស ធម៌ ៥ ជាចំណែកវិសេស ធម៌ ៥ ត្រាស់ដឹងបានដោយក្រ ធម៌ ៥ គួរឲ្យកើតឡើង ធម៌ ៥ គួរដឹងច្បាស់ ធម៌ ៥ គួរធ្វើឲ្យ​ជាក់ច្បាស់ ។</p>
        <p><a class='ref km' id='km២៨២' href='#km២៨២'>២៨២</a>ធម៌ ៥ មានឧបការៈច្រើន តើដូចម្តេចខ្លះ ។ អង្គដែលជាទីតាំង​នៃសេចក្តី​ព្យាយាម ៥ ប្រការ ម្នាលអាវុសោទាំងឡាយ ភិក្ខុក្នុងសាសនានេះ ជាអ្នកមានសទ្ធា រមែង​​​​​ជឿសេចក្តី ត្រាស់ដឹងរបស់ព្រះតថាគត ព្រះមាន​ព្រះភាគនោះ ព្រះអង្គឆ្ងាយចាក​សេចក្តី​​សៅហ្មងគ្រប់យ៉ាង ព្រះអង្គត្រាស់​ដឹង​នូវញេយ្យធម៌ទាំងពួង ដោយប្រពៃចំពោះ​ព្រះអង្គ ព្រះអង្គ​បរិបូណ៌​ដោយ វិជ្ជានឹងចរណៈគឺសេចក្តីចេះដឹងនឹងក្រិត្យ​ដែលបុគ្គល​គប្បីប្រពឹត្ត ព្រះ​អង្គ​​​មានដំណើរទៅកាន់ព្រះនិព្វាន ទ្រង់ជ្រាបច្បាស់នូវត្រៃលោក ព្រះអង្គ​​​ប្រសើ​រដោយសីលាតិគុណ រកបុគ្គលណាមួយស្មើគ្មាន ព្រះអង្គ​ជា​សារ​ថីអ្នក​ទូន្មាន​នូវបុរសដែលគួរទូន្មានបាន ព្រះអង្គជាគ្រូនៃទេវតានឹង មនុស្សទាំង​ឡាយ ព្រះអង្គត្រាស់​ដឹងនូវចតុរារិយសច្ចធម៌ ព្រះអង្គលែងវិល​ត្រឡាប់មក​កាន់ភព ថ្មីទៀត ដូច្នេះ ជាអ្នកមិន​មានអាពាធ មិនមានទុក្ខ ប្រកបដោយ​តេជោធាតុដែលកើតអំពីកម្មមានផលស្មើគ្នា មិនត្រជាក់ពេក មិនក្តៅពេក ជាយ៉ាងកណ្តាល គួរដល់សេចក្តីព្យាយាម ១ ជាអ្នកមិនអួត​អាង មិនមាន​មាយា សម្តែងខ្លួនតាមពិតចំពោះគ្រូ ឬ សព្រហ្ម​ចារីបុគ្គល​ដែល​ជាអ្នកចេះ​ដឹងទាំងឡាយ ១ ជាអ្នកមានព្យាយាមប្រារព្ធហើយ ដើម្បី​លះបង់ធម៌​ទាំង​ឡាយ ដែលជាអកុសល ដើម្បីញ៉ាំងធម៌ទាំងឡាយដែល​ជាកុសលឲ្យ​កើត​ឡើង ជាអ្នកមានកម្លាំង មានសេចក្តី ប្រឹងប្រែង មិនដាក់​ធុរៈចុះក្នុង​ធម៌​ទាំង​ឡាយ​ដែលជា​កុសល ១ ជាអ្នកមានប្រាជ្ញាប្រកប​ដោយប្រាជ្ញា ដែលជា​គ្រឿង​ធ្វើដំណើរទៅកាន់​សេចក្តីចម្រើន នឹងសេចក្តី​វិនាស ជាគ្រឿង​ត្រាស់​ដឹង របស់ព្រះអរិយៈ ជាគ្រឿងធ្វើ​ដំណើរ​ទៅកាន់ការ​អស់ទៅនៃទុក្ខដោយ​ប្រពៃ ១ ។ ធម៌ទាំង ៥ នេះ មានឧបការៈច្រើន ។</p>
        <p><a class='ref km' id='km២៨៣' href='#km២៨៣'>២៨៣</a>ធម៌ ៥ ដែលគួរចម្រើន តើដូចម្តេចខ្លះ ។ ការតាំងចិត្តប្រពៃ​ប្រកបដោយ​អង្គ ៥ គឺ ការផ្សាយទៅនៃបីតិ ១ ការផ្សាយទៅនៃសេចក្តីសុខ ១ ការផ្សាយទៅនៃចិត្ត ១ ការផ្សាយទៅនៃពន្លឺ ១ និមិត្តនៃការពិចារណា ១ ។ ធម៌ទាំង ៥ នេះ គួរចម្រើន ។</p>
        <p><a class='ref km' id='km២៨៤' href='#km២៨៤'>២៨៤</a>ធម៌ ៥ ដែលគួរកំណត់ដឹង តើដូចម្តេចខ្លះ ។ ឧបាទានក្ខន្ធ (គំនរនៃសេចក្តី​ប្រកាន់) ៥ គឺ រូបជាឧបាទានក្ខន្ធ ១ វេទនាជាឧបាទានក្ខន្ធ ១ សញ្ញាជាឧបាទានក្ខន្ធ ១ សង្ខារជាឧបាទានក្ខន្ធ ១ វិញ្ញាណជា​ឧបាទានក្ខន្ធ ១ ។ ធម៌ទាំង ៥ នេះ គួរកំណត់ដឹង ។</p>
        <p><a class='ref km' id='km២៨៥' href='#km២៨៥'>២៨៥</a>ធម៌ ៥ ដែលគួរលះបង់ តើដូចម្តេចខ្លះ ។ នីវរណៈ (ធម៌ជា​គ្រឿងរារាំង) ៥ គឺ កាមច្ឆន្ទនីវរណៈ ១ ព្យាបាទនីវរណៈ ១ ថីនមិទ្ធនីវរណៈ ១ ឧទ្ធច្ចកុក្កច្ចនីវរណៈ ១ វិចិកិច្ឆានីវរណៈ ១ ។ ធម៌ទាំង ៥ នេះ គួរលះបង់ ។</p>
        <p><a class='ref km' id='km២៨៦' href='#km២៨៦'>២៨៦</a>ធម៌ ៥ ដែលជាចំណែកនៃសេចក្តីវិនាស តើដូចម្តេចខ្លះ ។ សេចក្តីរឹងត្អឹង​​​​នៃចិត្ត ៥ ម្នាលអាវុសោទាំងឡាយ ភិក្ខុក្នុងសាសនានេះ សង្ស័យ ងឿងឆ្ងល់ មិនចុះចិត្ត​ស៊ប់ មិនជ្រះថ្លា ក្នុងព្រះសាស្តា ចិត្តរបស់​ភិក្ខុនោះ មិនបង្អោនទៅ ដើម្បីសេចក្តីព្យាយាម​ជាគ្រឿងដុតកំដៅ ដើម្បី​សេចក្តី​ព្យាយាមជាគ្រឿងប្រកបដើម្បីសេចក្តីព្យាយាមជា​គ្រឿង​​​​ប្រព្រឹត្ត​មិន ដាច់ដើម្បីសេចក្តីព្យាយាមជាគ្រឿងតាំងទុក ម្នាលអាវុសោ​ទាំងឡាយ ភិក្ខុ ណា សង្ស័យ ងឿងឆ្ងល់ មិនចុះចិត្តស៊ប់ មិនជ្រះថ្លា ក្នុងព្រះសាស្តា ចិត្ត របស់ភិក្ខុនោះ មិនបានបង្អោនទៅដើម្បីសេចក្តី​ព្យាយាមជា​គ្រឿង​ដុត​កំដៅ ដើម្បី​សេចក្តី​​​​ព្យាយាម ជាគ្រឿងប្រកបដើម្បីសេចក្តី ព្យាយាម​ជា​គ្រឿង ប្រព្រឹត្ត​​​​មិនដាច់ ដើម្បី​សេចក្តីព្យាយាមជាគ្រឿងតាំងទុក ចិត្តរបស់ភិក្ខុ​ណា​មិន​បង្អោនទៅ ដើម្បីសេចក្តី​ព្យាយាមជាគ្រឿងដុតកំដៅ ដើម្បីសេចក្តី​ព្យាយាម​​ជាគ្រឿងប្រកបដើម្បីសេចក្តី​ព្យាយាម ជាគ្រឿងប្រព្រឹត្តមិនដាច់ ដើម្បីសេចក្តីព្យាយាមជាគ្រឿងតាំងទុក នេះជា សេចក្តីរឹងត្អឹងនៃចិត្ត ទី ១ ។ ម្នាលអាវុសោទាំងឡាយ ប្រការមួយទៀត ភិក្ខុ សង្ស័យ ងឿងឆ្ងល់ មិនចុះ​ចិត្តស៊ប់ មិនជ្រះថ្លាក្នុងធម៌ ។បេ។ សង្ស័យក្នុងព្រះសង្ឃ ។បេ។ សង្ស័យក្នុង​សិក្ខា ។បេ។ ជាអ្នកខឹងអាក់អត់ចិត្ត មានចិត្តចងគំនុំ មានចិត្តរឹងត្អឹងចំពោះ​សព្រហ្មចារី បុគ្គលទាំងឡាយ ម្នាលអាវុសោទាំងឡាយ ភិក្ខុណា ជាអ្នក​ខឹង​អាក់អន់ចិត្ត មានចិត្តរឹងត្អឹង ចំពោះសព្រហ្មចារីបុគ្គលទាំងឡាយ ចិត្ត​របស់​​ភិក្ខុនោះ មិនបង្អោនទៅ​ដើម្បីសេចក្តីព្យាយាមជា គ្រឿងដុតកំដៅ ដើម្បី​​​​​​សេចក្តី​ព្យាយាម ជាគ្រឿងប្រកប ដើម្បី​សេចក្តីព្យាយាមជាគ្រឿង​ប្រព្រឹត្ត​​​​​មិន​ដាច់ ដើម្បីសេចក្តីព្យាយាមជាគ្រឿងតាំងទុក ចិត្តរបស់​​​​ភិក្ខុណា មិន​បង្អោន​​​ទៅ​​ដើម្បីសេចក្តីព្យាយាមជាគ្រឿងដុតកំដៅ ដើម្បីសេចក្តី​ព្យាយាម​ជាគ្រឿង​​ប្រកប​​ដើម្បី សេចក្តីព្យាយាមជា គ្រឿងប្រព្រឹត្តមិនដាច់ ដើម្បី​សេចក្តី​​​​​ព្យាយាម​​​​​​​​​​​​​​​​​​​​​​​​ជាគ្រឿងតាំងទុក នេះជាសេចក្តីរឹងត្អឹងនៃចិត្ត ទី ៥ ។ ធម៌​ទាំង ៥ នេះជា​ចំណែក​នៃសេចក្តីវិនាស ។</p>
        <p><a class='ref km' id='km២៨៧' href='#km២៨៧'>២៨៧</a>ធម៌ ៥ ដែលជាចំណែកវិសេស តើដូចម្តេចខ្លះ ។ ឥន្រ្ទិយ (ធម្មជាត​ដែល​ជាធំ) ៥ គឺ ឥន្រ្ទិយគឺសទ្ធា ១ ឥន្រ្ទិយគឺវីរិយៈ ១ ឥន្រ្ទិយគឺសតិ ១ ឥន្រ្ទិយគឺសមាធិ ១ ឥន្រ្ទិយ​គឺបញ្ញា ១ ។ ធម៌ទាំង ៥ នេះ ជាចំណែកវិសេស ។</p>
        <p><a class='ref km' id='km២៨៨' href='#km២៨៨'>២៨៨</a>ធម៌ ៥ ដែលត្រាស់ដឹងបានដោយក្រ តើដូចម្តេចខ្លះ ។ និស្សា​រ-​ណីយធាតុ (ធាតុជា គ្រឿងរលាស់ចេញ) ៥ ម្នាលអាវុសោ​ទាំងឡាយ កាល​ភិក្ខុ​ក្នុងសាសនានេះ ធ្វើទុកក្នុងចិត្តនូវកាមទាំងឡាយ ចិត្តក៏មិនលឿន​ទៅ មិនជ្រះថ្លា មិនតាំងនៅ មិនជ្រប់​នៅក្នុងកាមទាំងឡាយ តែកាលបើភិក្ខុនោះ​ធ្វើទុកក្នុងចិត្ត នូវនេក្ខម្មៈគឺបឋមជ្ឈាន ចិត្តក៏​លឿនទៅ ជ្រះថ្លា តាំងនៅ ជ្រប់​នៅ ក្នុងនេក្ខម្មៈ អសុភជ្ឈានចិត្តរបស់ភិក្ខុនោះ ឈ្មោះ​ថា​មាន​​ចំណែកល្អ អប់​រំល្អ ផុតស្រឡះ ប្រាសចាកកាមទាំងឡាយ ភិក្ខុនោះ​ឈ្មោះថាផុត​ហើយ​ចាក​អាសវៈទាំងឡាយ ជាគ្រឿងបៀតបៀន ជាគ្រឿង​ក្តៅក្រហាយ ដែលកើត​ឡើង​​ព្រោះកាមជាបច្ច័យ ភិក្ខុនោះមិនបាន​ទទួល​វេទនានោះទេ អសុភជ្ឈាន​នេះ ព្រះមាន​ព្រះភាគត្រាស់ថា ជាគ្រឿងធ្វើ​សត្វ​ឲ្យ ចេញចាកកាមទាំង​ឡាយ ។ ម្នាលអាវុសោ​ទាំងឡាយ មួយទៀត កាល​ភិក្ខុ​ធ្វើទុកក្នុងចិត្តនូវ ព្យាបាទ​ហើយ ចិត្តក៏មិនលឿនទៅ មិនជ្រះថ្លា មិនតាំង​នៅ មិនជ្រប់​នៅ​ក្នុងព្យាបាទ តែថាកាលបើភិក្ខុនោះធ្វើទុកក្នុង​ចិត្តនូវការមិន​ព្យាបាទ ចិត្ត​ក៏លឿន​ទៅ ជ្រះថ្លា តាំងនៅស៊ប់ ជ្រប់នៅក្នុង ការមិនព្យបាទ មេត្តាឈាន​ចិត្ត​របស់ភិក្ខុនោះ ឈ្មោះថាមានដំណើរ អប់រំល្អ តាំងឡើងល្អ ផុតស្រឡះ ប្រាសចាកការព្យាបាទហើយ ភិក្ខុនោះឈ្មោះថាផុតចាក​អាសវៈ​ទាំងឡាយ​ជា​គ្រឿង បៀតបៀន ជាគ្រឿងក្តៅក្រហាយ ដែលកើតឡើង​ព្រោះ​ការ​ព្យាបាទ​ជាបច្ច័យ ភិក្ខុនោះ មិនបានទទួលវេទនានោះទេ មេត្តា​ឈាននេះ ព្រះមានព្រះភាគត្រាស់ថា ជាគ្រឿងធ្វើ​សត្វ​​​ឲ្យចេញចាក ការព្យាបាទ ១ ។ ម្នាលអាវុសោទាំងឡាយ មួយទៀត កាលភិក្ខុធ្វើ​ទុកក្នុង​ចិត្តនូវ​សេចក្តី​បៀត​បៀន ចិត្តក៏លឿនទៅ មិនតាំងនៅស៊ប់ មិនជ្រប់នៅក្នុង​សេចក្តី​​បៀតបៀន តែ​ថា​កាល​បើភិក្ខុនោះ ធ្វើទុកក្នុងចិត្តនូវ​សេចក្តី​មិនបៀត​បៀន ចិត្តក៏​លឿន​ទៅ ជ្រះថ្លា តាំងស៊ប់ ជ្រប់នៅ ក្នុងសេចក្តីមិនបៀតបៀន ករុណា​ឈានចិត្ត​របស់ភិក្ខុនោះ ឈ្មោះថាមានដំណើរល្អ អប់រំល្អ តាំងឡើង​ល្អ ផុតស្រឡះ ប្រាថា្ន​​ផុត​​ចាស​​​ចាកសេចក្តីបៀតបៀនហើយ ភិក្ខុនោះឈ្មោះ​កអាសវៈ ទាំង​ឡាយ ជាគ្រឿងបៀត​បៀន ជាគ្រឿងក្តៅប្រហាយ ដែលកើត​ឡើងព្រោះ​សេចក្តី​បៀត បៀនជាបច្ច័យ ភិក្ខុនោះ​មិន​បានទទួលវេទនា​នោះទេ ករុណា​ឈាន​នេះ ព្រះមានព្រះភាគត្រាស់ថា ជាគ្រឿងធ្វើ​សត្វ​ឲ្យ​ចេញចាកការ​បៀត​​​បៀន ១ ។ ម្នាលអាវុសោទាំងឡាយ មួយទៀត កាលភិក្ខុ​ធ្វើទុកក្នុង​ចិត្តនូវរូបទាំងឡាយហើយ ចិត្តក៏មិនលឿនទៅ មិនជ្រះថ្លា មិន​តាំង​នៅស៊ប់ មិនជ្រប់នៅក្នុងរូបទាំងឡាយ តែកាលបើភិក្ខុនោះ ធ្វើទុក​ក្នុង​ចិត្តនូវ​របស់​គ្មានរូប ចិត្តក៏​លឿនទៅ ជ្រះថ្លា តាំងនៅស៊ប់ ជ្រប់នៅក្នុងរ​បស់​ដែលគ្មានរូប អរូបជ្ឈានចិត្តរបស់​ភិក្ខុនោះ ឈ្មោះថា មានដំណើរល្អ អប់រំល្អ តាំងឡើងល្អ ផុតស្រឡះ ប្រាសចាករូបទាំង​ឡាយហើយ ភិក្ខុនោះឈ្មោះថា​ផុត​ចាក​អាសវៈ​​​ទាំងឡាយ ជាគ្រឿងបៀតបៀន ជាគ្រឿង​ក្តៅក្រហាយ ដែល​កើត​ឡើង​ព្រោះរូបជាបច្ច័យ ភិក្ខុនោះមិនបានទទួលវេទនានោះទេ អរូប​ជ្ឈាន​នេះ ព្រះមានព្រះភាគ ត្រាស់ថាជាគ្រឿងញ៉ាំងសត្វ ឲ្យ​ចេញចាក​រូប​ទាំង​ឡាយ ១ ។ ម្នាលអាវុសោទាំងឡាយ មួយទៀត កាលភិក្ខុធ្វើទុកក្នុង ចិត្ត​នូវ​កាយរបស់ខ្លួន ចិត្តក៏មិនលឿនទៅ មិនជ្រះថ្លា មិនតាំងនៅស៊ប់ មិនជ្រប់​នៅក្នុងកាយរបសើខ្លួន តែកាល​បើភិក្ខុនោះធ្វើទុក ក្នុងចិត្តនូវការ​រំលត់នៃ​កាយ​របស់ខ្លួន ចិត្តក៏លឿនទៅ ជ្រះថ្លា តាំងស៊ប់ ជ្រប់នៅក្នុងសេចក្តី​រំលត់​នៃកាយរបស់ខ្លួន អរហត្តផល សមាបត្តិរបស់ភិក្ខុនោះឈ្មោះ​ថាមាន​ដំណើរ​ល្អ អប់រំល្អ តាំងឡើងល្អ ផុតស្រឡះ ប្រាសចាកកាយរបស់ខ្លួនហើយ ភិក្ខុ​នោះ​ឈ្មោះថាផុតចាកអាសវៈទាំងឡាយ ជាគ្រឿងបៀតបៀន ជាគ្រឿង​ក្តៅ​ក្រហាយ ដែលកើតឡើងព្រោះកាយរបស់ខ្លួនជាបច្ច័យ ភិក្ខុនោះ មិន​បាន​​ទទួលវេទនានោះទេ អរហត្តផល​​​សមាបត្តិចិត្តនេះ ព្រះមាន​ព្រះភាគ​​ត្រាស់​ថា ជាគ្រឿងញ៉ាំងសត្វឲ្យ ចេញ​ចាក​​​កាយជារបស់ខ្លួន ១ ។ ធម៌ទាំង ៥ នេះ ត្រាស់ដឹងបានដោយក្រ ។</p>
        <p><a class='ref km' id='km២៨៩' href='#km២៨៩'>២៨៩</a>ធម៌ ៥ ដែលគួរឲ្យកើតឡើង តើដូចម្តេចខ្លះ ។ ការតាំងចិត្តត្រូវ​ប្រកបដោយ ប្រាជ្ញា ៥ គឺ ប្រាជ្ញាកើតឡើងចំពោះខ្លួនឯងថា សមាធិនេះជា​សុខ​ក្នុង​បច្ចុប្បន្ន នឹងឲ្យផលជាសុខ តទៅមុខ ១ ។ ប្រាជ្ញាកើតឡើង​ចំពោះ​ខ្លួនឯងថា សមាធិនេះ​ជា​​ធម៌​ប្រសើរ ឥតមានអាមិសៈឡើយ ១ ។ ប្រាជ្ញា​កើតឡើងចំពោះខ្លួនឯងថា សមាធិ​នេះ​មាន​តែបុរសល្អ ទើបសេព​គប់​បាន ១ ។ ប្រាជ្ញាកើតឡើងចំពោះខ្លួនឯងថា សមាធិ​នេះរម្ងាប់ដ៏ឧត្តម បាន​នូវ​សេចក្តីស្ងប់ស្ងាត់ ដល់នូវ ភាពជាធម៌ មានអារម្មណ៍តែមួយ ទាំងជា​គុណហាមឃាត់ សង្កត់សង្កិនធម៌ដែលប្រកបដោយ សង្ខារ ១ ។ ប្រាជ្ញាកើត​ឡើង​​ចំពោះខ្លួនឯងថា អាត្មាអញនោះជាអ្នកមានស្មារតីចូលកាន់សមាធិ នេះ ទាំងជាអ្នកមានស្មារតី ចេញចាកសមាធិនេះ ១ ។ ធម៌ ៥ នេះ គួរឲ្យ​កើតឡើង ។</p>
        <p><a class='ref km' id='km២៩០' href='#km២៩០'>២៩០</a>ធម៌ ៥ គួរដឹងច្បាស់ តើដូចម្តេចខ្លះ ។ វិមុត្តាយតនៈ (ហេតុជាគ្រឿង​រួចស្រឡះ) ៥ ម្នាលអាវុសោទាំងឡាយ គ្រូឬសព្រហ្មចារី បុគ្គលណាមួយក្នុង​សាសនា​នេះ គួរជាទីគោរព តែងសម្តែងធម៌ដល់ភិក្ខុ​យ៉ាងណាៗ ភិក្ខុ (នោះ) ជាអ្នក​បាន​ដឹង​ច្បាស់​​​​​​នូវ​អត្ថផង បានដឹងច្បាស់នូវ​ធម៌​ផង ក្នុងធម៌នោះ យ៉ាងនោះៗ កាលបើភិក្ខុនោះ​ដឹង​​​ច្បាស់​នូវអត្ថផង ដឹងច្បាស់នូវធម៌ ហើយ បាមោជ្ជៈ គឺសេចក្តីត្រេកអរទន់ក៏កើត​ឡើង ​កាល​លោកមានសេចក្តីត្រេកអរទន់កើតឡើងហើយ បីតិ គឺសេចក្តី​ឆ្អែតចិត្ត​ក៏​កើត​ឡើង កាលលោកមានសេចក្តីឆ្អែតចិត្តក៏កើតឡើង ហើយ នាមកាយក៏ស្ងប់​រម្ងាប់ លុះលោកមាននាមកាយស្ងប់រម្ងាប់ហើយ ក៏បានទទួលសេចក្តីសុខ កាលលោកមាន​សេចក្តីសុខហើយ ចិត្តក៏តម្កល់នៅនឹង នេះជា​វិមុត្តា​យតនៈទី ១ ។ ម្នាលអាវុសោ​ទាំងឡាយ ប្រការមួយទៀត គ្រូឬសព្រហ្មចារី បុគ្គលណាមួយគួរជាទីគោរព មិនបាន​សម្តែង​ធម៌ដល់ភិក្ខុសោះទេ តែលោក​បានសម្តែងធម៌ ដល់ជនទាំងឡាយដទៃដោយ ពិស្តារ តាមដែល​បាន​ស្តាប់​មក តាមដែលបានរៀនមក ម្នាលអាវុសោទាំងឡាយ ភិក្ខុ​សម្តែង ធម៌ដល់​ជន​ទាំងឡាយដទៃដោយពិស្តារ តាមដែលបានស្តាប់មក តាមដែលបាន​រៀនមក យ៉ាងណាៗ ភិក្ខុនោះ ជាអ្នកបានដឹងច្បាស់នូវអត្ថផង ដឹងច្បាស់នូវ​ធម៌​ផង ក្នុងធម៌នោះ យ៉ាងនោះៗ កាលលោកបានដឹងច្បាស់នូវអត្ថ ដឹង​ច្បាស់​នូវ​ធម៌ហើយ សេចក្តី​ត្រេកអរទន់ក៏កើតឡើង កាលលោកមានសេចក្តី​ត្រេកអរទន់កើតឡើងហើយ សេចក្តីឆ្អែតចិត្តក៏កើតឡើង កាលលោកមាន សេចក្តីឆ្អែតចិត្តក៏កើតឡើងហើយ នាមកាយក៏ស្ងប់រម្ងាប់ លុះលោក​មាន​នាម​កាយក៏ស្ងប់រម្ងាប់ហើយ ក៏បានទទួល​សេចក្តី​សុខ លុះលោកមាន​សេចក្តី​​​​សុខហើយ ចិត្តក៏តម្កល់នៅនឹង នេះជា វិមុត្តាយតនៈ​ទី ២ ។ ម្នាលអាវុសោទាំងឡាយ ប្រការមួយទៀត គ្រូឬសព្រហ្មចារីបុគ្គល ណាមួយ​គួរ​​ជាទីគោរព មិនបានសម្តែងធម៌ដល់ភិក្ខុ ទាំងមិនបានសម្តែងធម៌​ដល់ជន​ទាំងឡាយ ដទៃដោយពិស្តារ តាមដែលបានស្តាប់មក តាមដែលបានរៀន​មក លោកគ្រាន់តែសូត្រ​ធម៌ ដោយពិស្តារតាមដែលបានស្តាប់មក តាម​ដែល​បានរៀនមក ម្នាលអាវុសោ​ទាំងឡាយ ភិក្ខុបានសូត្រធម៌ដោយពិស្តារ តាម​ដែល​បានស្តាប់មក ដែលបានរៀនមក​យ៉ាងណាៗ ភិក្ខុនោះជាអ្នក បានដឹង​ច្បាស់នូវអត្ថផង ដឹងច្បាស់នូវធម៌ផង ក្នុងធម៌នោះ​យ៉ាងនោះៗ កាលលោក​បានដឹងច្បាស់នូវអត្ថ ដឹងច្បាស់នូវធម៌ហើយ សេចក្តីត្រេកអរ​ទន់កើតឡើង កាលលោកមានសេចក្តី ត្រេកអរទន់កើតឡើងហើយ សេចក្តីឆ្អែតចិត្តក៏​កើតឡើង កាលលោកមានសេចក្តីឆ្អែតចិត្ត កើតឡើង​ហើយ នាមកាយក៏​ស្ងប់រម្ងាប់ លុះលោកមាននាមកាយ​ស្ងប់រម្ងាប់ហើយ ក៏បាន​ទទួល សេចក្តី​សុខ លុះលោកមាន​សេចក្តី​សុខហើយ ចិត្តក៏តម្កល់​នៅនឹង នេះជាវិមុត្តា-​យតនៈ ទី ៣ ។ ម្នាលអាវុសោ​ទាំងឡាយ មួយទៀត គ្រូឬសព្រហ្មចារី​បុគ្គល​ណាមួយ គួរជាទីគោរព មិនបាន សម្តែង​ធម៌ដល់ភិក្ខុ មិនបានសម្តែង​ធម៌​ដល់​ជនទាំងឡាយដទៃដោយពិស្តារ តាមដែលបាន​ស្តាប់មក តាមដែល​បានរៀនមក ទាំងមិនបានសូត្រធម៌ដោយពិស្តារ តាម​ដែលបាន​ស្តាប់មក តាមដែលបានរៀនមកឡើយ លោកគ្រាន់តែត្រិះ​រិះ​រឿយៗ ពិចារណារឿយៗ ពិនិត្យរឿយៗ ក្នុងចិត្ត នូវធម៌ តាមដែល​បាន​ស្តាប់មក តាមដែល​បាន​រៀន​មក ម្នាលអាវុសោទាំងឡាយ ភិក្ខុត្រិះរិះរឿយៗ ពិនិត្យរឿយៗ ក្នុងចិត្តនូវធម៌ តាមដែលបាន​ស្តាប់មក តាមដែលបានរៀនមក យ៉ាងណា ៗ ភិក្ខុនោះ ជាអ្នកបានដឹងច្បាស់នូវអត្ថផង ដឹងច្បាស់នូវធម៌ផង ក្នុងធម៌នោះ យ៉ាង​នោះៗ កាលលោកបានដឹងច្បាស់នូវអត្ថ ដឹងច្បាស់នូវ​ធម៌​ហើយ សេចក្តី​ត្រេកអរទន់ក៏កើតឡើង កាលលោកមានសេចក្តី​ ត្រេកអរ​ទន់កើតឡើង​ហើយ សេចក្តីឆ្អែតចិត្តក៏កើតឡើង កាលលោកមាន សេចក្តី​ឆ្អែតចិត្ត កើត​ឡើងហើយ នាមកាយក៏ស្ងប់រម្ងាប់ លុះលោកមាននាម​កាយ​ស្ងប់រម្ងាប់ ហើយ ក៏បានទទួលសេចក្តីសុខ លុះលោកមានសេចក្តីសុខហើយ ចិត្ត​ក៏តម្កល់​នៅនឹង នេះជា វិមុត្តាយតនៈ ទី ៤ ។ ម្នាលអាវុសោទាំងឡាយ មួយទៀត គ្រូឬសព្រហ្មចារី​បុគ្គលណាមួយ គួរជាទីគោរព មិនបានសម្តែង​ធម៌ដល់ភិក្ខុផង មិនបានសម្តែង​ធម៌ដល់ជនទាំងឡាយដទៃផង ដោយ​ពិស្តារ តាមដែលបានស្តាប់មក តាមដែលបាន​រៀនមក មិនសូត្រធម៌ដោយ​ពិស្តារ តាមដែលបានស្តាប់មក តាមដែលបានរៀនមកផង ទាំងមិនបាន​ត្រិះរិះរឿយៗ មិនបានពិចារណារឿយៗ មិនបានពិនិត្យរឿយៗ ក្នុងចិត្តនូវ​ធម៌​តាម​​ដែលបានស្តាប់មក តាមដែលបានរៀនមកផង តែលោកបានរៀន​សមាធិ​និមិត្ត​ណាមួយដោយល្អ ធ្វើទុកក្នុងចិត្តដោយល្អ ចេះចាំដោយល្អ ត្រាស់ដឹងដោយល្អ ដោយ​ប្រាជ្ញា​ ម្នាលអាវុសោទាំងឡាយ សមាធិនិមិត្ត​ណាមួយ ដែលភិក្ខុ រៀនដោយល្អ ធ្វើទុក​ក្នុងចិត្តដោយល្អ ចេះចាំដោយល្អ ត្រាស់ដឹងដោយល្អ ដោយប្រាជ្ញាយ៉ាងណាៗ ភិក្ខុនោះ ជាអ្នកបាន​ដឹង​ច្បាស់នូវអត្ថផង ដឹងច្បាស់នូវធម៌ហើយ សេចក្តីត្រេកអរទន់ក៏កើតឡើង កាលលោកមានសេចក្តីត្រេកអរទន់កើតឡើងហើយ សេចក្តីឆ្អែត​ចិត្តក៏កើត​ឡើង កាល​​លោក​មានសេចក្តីឆ្អែតចិត្តកើតឡើងហើយ នាមកាយក៏ស្ងប់​រម្ងាប់ លុះលោក​មាននាម កាយស្ងប់រម្ងាប់ហើយ ក៏បានទទួលសេចក្តីសុខ លុះលោកមានសេចក្តី​សុខ​ហើយ ចិត្តក៏តាំង នៅមាំ នេះជា វិមុត្តាយតនៈ ទី ៥ ។ ធម៌ទាំង ៥ នេះ គួរដឹងច្បាស់ ។</p>
        <p><a class='ref km' id='km២៩១' href='#km២៩១'>២៩១</a>ធម៌ ៥ ដែលគួរធ្វើឲ្យជាក់ច្បាស់ តើដូចម្តេចខ្លះ ។ ធម្មក្ខន្ធ ៥ គឺ សីលក្ខន្ធ ១ សមាធិក្ខន្ធ ១ បញ្ញាក្ខន្ធ ១ វិមុត្តិក្ខន្ធ ១ វិមុត្តិញ្ញាណទស្សនក្ខន្ធ ១ ។ ធម៌ទាំង ៥ នេះ គួរធ្វើ​ឲ្យជាក់ច្បាស់ ។ ធម៌ទាំង ៥០ នេះ ជាធម៌ពិត ធម៌មែន ធម៌ទៀង មិនប្រែប្រួល​ជា​យ៉ាងដទៃឡើយ ដែលព្រះតថាគត​ត្រាស់ដឹង​ដោយ​ប្រពៃហើយ ដោយប្រការដូច្នេះ ។</p>
        <p><a class='ref km' id='km២៩២' href='#km២៩២'>២៩២</a>ធម៌ ៦ មានឧបការៈច្រើន ធម៌ ៦ គួរចម្រើន ធម៌ ៦ គួរកំណត់ដឹង ធម៌ ៦ គួរលះបង់ធម៌ ៦ ជាចំណែកនៃសេចក្តីវិនាស ធម៌ ៦ ជាចំណែកវិសេស ធម៌ ៦ ត្រាស់ដឹងបានដោយក្រ ធម៌ ៦ គួរឲ្យកើតឡើង ធម៌ ៦ គួរធ្វើឲ្យជាក់ច្បាស់ ។</p>
        <p><a class='ref km' id='km២៩៣' href='#km២៩៣'>២៩៣</a>ធម៌ ៦ មានឧបការៈច្រើន តើដូចម្តេច ។ សារាណីយធម៌ (ធម៌គួររលឹក) ៦ ប្រការ ម្នាលអាវុសោទាំងឡាយ ភិក្ខុក្នុងសាសនានេះ តែងតម្កល់ចំពោះនូវកាយកម្ម (អំពីដែល ធ្វើដោយកាយ) ប្រកបដោយ​មេត្តា​ក្នុងសព្រហ្មចារីបុគ្គលទាំងឡាយ ទាំង​ចំពោះ​មុខ ទាំងកំបាំងមុខ នេះ​ឯង​ជាធម៌គួររលឹកគ្នា ជាធម៌ធ្វើសេចក្តីស្រឡាញ់ ធ្វើ​សេចក្តី​​​គោរព ប្រព្រឹត្ត​ទៅដើម្បីសង្រ្គោះគ្នា ដើម្បីមិនទាស់ទែងគ្នា ដើម្បីសេចក្តីព្រម​ព្រៀង ដើម្បីឯ​កីភាពគឺមូលមិត្រគ្នា ១ ។ ម្នាលអាវុសោទាំងឡាយ មួយទៀត ភិក្ខុតែង​តម្កល់ចំពោះនូវវចីកម្ម (អំពើដែលត្រូវធ្វើដោយសម្តី) ប្រកបដោយ​មេត្តា ក្នុង​សព្រហ្មចារី​​​​​​​បុគ្គលទាំងឡាយ ទាំងចំពោះមុខ ទាំងកំបាំងមុខ នេះឯង​ជា​ធម៌គួររលឹក​រកគ្នា ជាធម៌ធ្វើសេចក្តីស្រឡាញ់ ធ្វើសេចក្តីគោរព ប្រព្រឹត្ត​ទៅ​ដើម្បី សង្រ្គោះគ្នា ដើម្បីមិនទាស់ទែងគ្នា ដើម្បីសេចក្តីព្រមព្រៀង ដើម្បី​ឯកីភាព ១ ។ ម្នាលអាវុសោ ទាំងឡាយ មួយទៀត ភិក្ខុតែងតម្កល់​ចំពោះនូវមនោកម្ម (អំពើដែលត្រូវធ្វើដោយចិត្ត) ប្រកប ដោយមេត្តា ។បេ។ ប្រព្រឹត្តទៅដើម្បីឯកីភាព ១ ។ ម្នាលអាវុសោទាំងឡាយ មួយទៀត លាភ​ណា​​​មួយកើតឡើងដោយធម៌ បានមកដោយធម៌ ដោយហោចទៅ​សូម្បី​តែ​អាហារក្នុងបាត្រ ភិក្ខុបរិភោគដោយមិនបានចែកមុខអាមិសៈ មុខ​បុគ្គល ដោយ​​​លាភមានសភាពដូច្នេះ គឺជាអ្នកបរិភោគជាសាធារណៈ ដោយ​​​ស​ព្រហ្មចារី​បុគ្គល​ទាំងឡាយ ដែលជាអ្នកសីល នេះឯងគួរជាធម៌ធ្វើ​សេចក្តី​ស្រឡាញ់ ធ្វើសេចក្តីគោរព ប្រព្រឹត្តទៅដើម្បីសង្រ្គោះគ្នា ដើម្បីមិនទាស់​ទែង​គ្នា ដើម្បីសេចក្តីព្រមព្រៀង ដើម្បីឯកី​ភាព ១ ។ ម្នាល​អាវុសោទាំងឡាយ មួយទៀត សីលណា ដែលមិនដាច់ មិនធ្លុះ មិនពពាល មិនពព្រុះ ជាសីល​អ្នកជា ពួកវិញ្ញុជនតែងសរសើរ ជាសីល ដែលតណ្ហានឹង​ទិដ្ឋិមិនបាន​ស្ទាប​អង្អែល ប្រព្រឹត្តទៅដើម្បីសមាធិ ភិក្ខុជាអ្នកមានសីលដ៏ស្មើ ដោយ​ស​ព្រហ្ម-ចា​រី​​​​បុគ្គលទាំងឡាយ ក្នុងសីលទាំងឡាយមានសភាពដូច្នេះ ក្នុងទីចំពោះ​មុខ​នឹង ទីកំបាំង នេះឯងជាធម៌គួររលឹកគ្នា ជាធម៌ធ្វើសេចក្តី​ស្រឡាញ់ ធ្វើ​សេចក្តី​គោរព ប្រព្រឹត្ត​ទៅ ដើម្បីសង្រ្គោះគ្នា ដើម្បីមិនទាស់ទែង​គ្នា ដើម្បី​សេចក្តី​ព្រមព្រៀង ដើម្បី​ឯកីភាព ១ ។ ម្នាលអាវុសោទាំងឡាយ មួយទៀត ទិដ្ឋិណា ដ៏ប្រសើរគឺសម្មាទិដ្ឋិ ជាគ្រឿង​​​​​នាំសត្វចេញចាកភព តែងស្រោច​ស្រង់​សត្វដែលប្រព្រឹត្តតាមទិដ្ឋិនោះ ដើម្បីឲ្យ​អស់​ទៅនៃទុក្ខ​ដោយប្រពៃ ភិក្ខុ​ណាជា អ្នកមានទិដ្ឋិដ៏ស្មើដោយសព្រហ្មចារីបុគ្គល​ទាំង​ឡាយ ក្នុងទិដ្ឋិមាន​សភាព​ដូច្នេះ ទាំងក្នុងទីចំពោះមុខនឹងទីកំបាំង នេះឯង​ជា​ធម៌​គួរ​រលឹក​​រកគ្នា ជាធម៌ធ្វើនូវសេចក្តីស្រឡាញ់ ធ្វើសេចក្តីគោរព ប្រព្រឹត្ត​ទៅដើម្បី​សង្រ្គោះ​គ្នា ដើម្បីមិនទាស់ទែងគ្នា ដើម្បីសេចក្តីព្រមព្រៀង ដើម្បី​ឯកីភាព ១ ។ ធម៌ទាំង ៦ នេះ មានឧបការៈច្រើន ។</p>
        <p><a class='ref km' id='km២៩៤' href='#km២៩៤'>២៩៤</a>ធម៌ ៦ គួរចម្រើន តើដូចម្តេចខ្លះ ។ អនុស្សតិដ្ឋានៈ (ហេតុជាទីតាំង​នៃសេចក្តី រលឹករឿយៗ) ៦ យ៉ាង សេចក្តីរលឹកនូវព្រះពុទ្ធ ១ រលឹកនូវព្រះធម៌ ១ រលឹកនូវព្រះសង្ឃ ១ រលឹក នូវគុណនៃសីល ១ រលឹក​នូវទានដែលបានបរិច្ចាគហើយ ១ រលឹកដល់ធម៌ទេវតា ១ ។ ធម៌ទាំង ៦ នេះ គួរចម្រើន ។</p>
        <p><a class='ref km' id='km២៩៥' href='#km២៩៥'>២៩៥</a>ធម៌ ៦ គួរគំណត់ដឹង តើដូចម្តេចខ្លះ ។ អាយតនៈខាងក្នុង ៦ យ៉ាងគឺ ភ្នែកជា អាយតនៈ ១ ត្រចៀកជាអាយតនៈ ១ ច្រមុះជាអាយតនៈ ១ អណ្តាតជាអាយតនៈ ១ កាយជា អាយតនៈ ១ ចិត្តជាអាយតនៈ ១ ។ ធម៌ទាំង ៦ នេះ គួរកំណត់ដឹង ។</p>
        <p><a class='ref km' id='km២៩៦' href='#km២៩៦'>២៩៦</a>ធម៌ ៦ គួរលះបង់ តើដូចម្តេចខ្លះ ។ ពួកតណ្ហា ៦ គឺ រូបតណ្ហា ១ សទ្ទតណ្ហា ១ គន្ធតណ្ហា ១ រសតណ្ហា ១ ផោដ្ឋព្វតណ្ហា ១ ធម្មតណ្ហា ១ ។ ធម៌ទាំង ៦ នេះ គួរលះបង់ ។</p>
        <p><a class='ref km' id='km២៩៧' href='#km២៩៧'>២៩៧</a>ធម៌ ៦ ជាចំណែកនៃសេចក្តីវិនាស តើដូចម្តេចខ្លះ ។ សេចក្តីមិនគោរព ៦ យ៉ាង ម្នាលអាវុសោទាំងឡាយ ភិក្ខុក្នុងសាសនានេះ ជាអ្នកមិនគោរព មិនកោត​ក្រែង​ចំពោះព្រះសាស្តា ១ ជាអ្នកមិនគោរព មិនកោតក្រែងចំពោះព្រះធម៌ ១ ជាអ្នកមិន​គោរព មិនកោតក្រែង ចំពោះ​ព្រះសង្ឃ ១ ជាអ្នកមិនគោរព មិនកោតក្រែងចំពោះសិក្ខា ១ ជា​អ្នក​មិន​គោរព មិនកោតក្រែងចំពោះអប្បមាទធម៌ ១ ជាអ្នកមិនគោរព មិនកោត​ក្រែងចំពោះបដិសន្ថារៈ ១ ។ ធម៌ទាំង ៦ នេះ ជាចំណែកនៃសេចក្តីវិនាស ។</p>
        <p><a class='ref km' id='km២៩៨' href='#km២៩៨'>២៩៨</a>ធម៌ ៦ ជាចំណែកវិសេស តើដូចម្តេចខ្លះ ។ សេចក្តីគោរព ៦ យ៉ាង ម្នាល​​អាវុសោទាំងឡាយ ភិក្ខុក្នុងសាសនានេះ ជាអ្នកមានសេចក្តី​គោរព កោតក្រែង​ចំពោះព្រះសាស្តា ១ ជាអ្នកមានសេចក្តីគោរព កោត​ក្រែងចំពោះព្រះធម៌ ១ ។ ចំពោះ​ព្រះសង្ឃ ១ ។ ចំពោះសិក្ខា ១ ។ ចំពោះ​អប្បមាទធម៌ ១ ។ មានសេចក្តីគោរព​កោត​ក្រែងចំពោះបដិសន្ថារៈ ១ ។ ធម៌ ទាំង ៦ នេះ ជាចំណែកវិសេស ។</p>
        <p><a class='ref km' id='km២៩៩' href='#km២៩៩'>២៩៩</a>ធម៌ ៦ ត្រាស់ដឹងបានដោយក្រ តើដូចម្តេចខ្លះ ។ និស្សារណីយ​ធាតុ ៦ យ៉ាង ម្នាលអាវុសោទាំងឡាយ ភិក្ខុក្នុងសាសនានេះ ពោលយ៉ាងនេះថា ចេតោវិមុត្តិ​ប្រកបដោយមេត្តា ខ្ញុំបានអប់​រំបន្ទុំឲ្យ​ច្រើន​ហើយ បានធ្វើឲ្យដូចជាយាន បានតម្កល់ស៊ប់ បានប្រ​ព្រឹត្តរឿយៗ បាន​សន្សំ បានប្រារព្ធល្អហើយ តែបើទុកជាដូច្នោះក៏ដោយ ព្យាបាទក៏​គង់​តែគ្រប​សង្កត់​ចិត្តរបស់ខ្ញុំបាន ។ (អ្នកផង) គប្បីនិយាយឃាត់ភិក្ខុនោះថា លោកកុំ​និយាយ​បង្កាច់ព្រះមានព្រះភាគព្រោះការនិយាយ​បង្កាច់ព្រះមាន​ព្រះភាគ មិនល្អទេ តាមដែលពិតនោះ ព្រះមានព្រះភាគមិនបានត្រាស់យ៉ាងនេះទេ ម្នាល​អាវុសោ ដំណើរនេះមិនមែនជាហេតុ មិនមែនជាបច្ច័យ ត្រង់ពាក្យដែលថា ចេតោវិមុត្តិប្រកប​ដោយមេត្តា ដែលគេបាន​អប់រំបន្ទុំឲ្យ​ច្រើនហើយ បានធ្វើ​ឲ្យដូច​ជាយាន បានតម្កល់ស៊ប់ បានប្រព្រឹត្តរឿយៗ បានសន្សំ បានប្រារព្ធ​ហើយ តែបើទុកជាដូច្នោះក៏ដោយ ព្យាបាទក៏គង់​គ្របសង្កត់ចិត្តរបស់​គេ​បាន ដូច្នេះនេះ មិនមែនជាហេតុជាទីតាំងឡើយ ម្នាល​​អាវុសោ តាមដែល​ពិតនុ៎ះ គឺចេតោវិមុត្តិដែលប្រកប​ដោយមេត្តា​ហ្នឹង​ឯង ជាធម៌​សម្រាប់រលាស់​ចោល​នូវ​ព្យាបាទ ។ ម្នាលអាំវុសោទាំងឡាយ មួយ​ទៀត ភិក្ខុក្នុង​សាសនានេះ ពោលយ៉ាងនេះថា ចេតោវិមុត្តិប្រកបដោយ​ករុណា ខ្ញុំបានអប់រំបន្ទុំទុក​ឲ្យច្រើនហើយ បានធ្វើឲ្យដូចជាយាន បាន​តម្កល់ស៊ប់ បានប្រព្រឹត្តរឿយៗ បានសន្សំ បានប្រារព្ធល្អហើយ តែបើទុក​ជាធ្វើដូច្នោះក៏ដោយ វិហេសា (សេចក្តីបៀតបៀន) ក៏គង់​តែគ្រប​សង្កត់​ចិត្តរបស់ខ្ញុំបាន ។ (អ្នកផង) គប្បី​និយាយឃាត់ភិក្ខុនោះថា លោកកុំ​និយាយ​​យ៉ាងនេះឡើយ លោកដ៏មាន​អាយុ កុំនិយាយយ៉ាងនេះ កុំនិយាយបង្កាច់​ព្រះមានព្រះភាគ ព្រោះការ​និយាយបង្កាច់ព្រះមានព្រះភាគ មិន​ល្អទេ តាមដែលពិតនោះ ព្រះមាន​ព្រះភាគ​មិនបានត្រាស់ដឹងយ៉ាងនេះទេ ម្នាលអាវុសោ ដំណើរនេះ មិនមែន​ជា​ហេតុ មិនមែនជាបច្ច័យ ត្រង់ពាក្យ​ដែលថា ចេតោវិមុត្តិប្រកប​ដោយ​ករុណា ដែលគេ​បានអប់រំបន្ទុំឲ្យច្រើនហើយ បានធ្វើឲ្យដូចជាយាន បាន​តម្កល់​​ស៊ប់ បានប្រព្រឹត្តរឿយៗ បានសន្សំ បានប្រារព្ធហើយ តែបើទុកជា​ធ្វើដូច្នោះក៏ដោយ វិហេសាក៏គង់តែគ្របសង្កត់​ចិត្តរបស់គេបាន ដូច្នេះនេះ មិនមែនជាហេតុជាទីតាំងឡើយ ម្នាលអាវុសោ តាមដែល​ពិតនុ៎ះ គឺចេតោ-​វិមុត្តិ ដែលប្រកបដោយករុណា ហ្នឹងឯង ជាធម៌សម្រាប់​រលាស់​ចោលនូវ​វិហេសា ។ ម្នាលអាវុសោទាំងឡាយ មួយ​ទៀត ភិក្ខុក្នុងសាសនានេះ ពោល​យ៉ាងនេះថា ចេតោវិមុត្តិ​ប្រកបដោយ​មុទិតា ខ្ញុំបានអប់រំបន្ទុំឲ្យច្រើន ហើយ បានធ្វើឲ្យដូច​ជាយាន បានតម្កល់ស៊ប់ បាន​ប្រព្រឹត្តរឿយៗ បានសន្សំ បានប្រារព្ធល្អហើយ តែបើទុកជា​ធ្វើដូច្នោះ​ក៏ដោយ អរតិ (សេចក្តីមិន​ត្រេកអរ) ក៏គង់តែគរបសង្កត់ចិត្តរបស់ខ្ញុំបាន ។ (អ្នក​ផង) គប្បីនិយាយ​ឃាត់ភិក្ខុនោះថា លោកកុំនិយាយយ៉ាងនេះឡើយ លោកដ៏មាន​អាយុ កុំនិយាយយ៉ាងនេះ កុំនិយាយបង្កាច់ព្រះមានព្រះភាគ ព្រោះការនិយាយ​បង្កាច់​ព្រះមានព្រះភាគ មិនល្អទេ តាមដែលពិតនោះ ព្រះមានព្រះភាគ​មិនបានត្រាស់​យ៉ាង​នេះទេ ម្នាលអាវុសោ ដំណើរនេះ មិន​មែនជាហេតុ មិនមែនជាបច្ច័យ ត្រង់ពាក្យដែលថា ចេតោវិមុត្តិ​ប្រកប​ដោយមុទិតា ដែល​គេ​​បានអប់រំបន្ទុំឲ្យច្រើនហើយ បានធ្វើឲ្យដូចជា​យាន បាន​តម្កល់ស៊ប់ បាន​ប្រព្រឹត្តរឿយៗ បានសន្សំ បានប្រារព្ធល្អហើយ តែបើ​ទុកជា​ធ្វើដូច្នោះ​ក៏ដោយ អរតិក៏គង់តែគ្របសង្កត់ចិត្តរបស់គេបាន ដូច្នេះ​​នេះ មិនមែនជា​ហេតុ​ជាទីតាំងឡើយ ម្នាលអាវុសោ តាមដែល​ពិត​នោះ គឺចេតោ​វិមុត្តិ ដែលប្រកបដោយ​មុទិតាហ្នឹងឯង ជាធម៌សម្រាប់​រលាស់​ចោលនូវអរតិ ។ ម្នាលអាវុសោទាំងឡាយ មួយទៀត ភិក្ខុក្នុងសាសនានេះ ពោល​យ៉ាងនេះ​ថា ចេតោវិមុត្តិប្រកបដោយឧបេក្ខា ខ្ញុំបានអប់រំបន្ទុំឲ្យ​ច្រើន​ហើយ បានធ្វើ​ឲ្យដូច​ជាយាន បានតម្កល់ស៊ប់ បានប្រព្រឹត្តរឿយៗ បានសន្សំ បាន​ប្រារព្ធល្អហើយ តែបើទុកជាធ្វើដូច្នោះក៏ដោយ រាគៈក៏គង់តែគ្របសង្កត់​ចិត្តរបស់ខ្ញុំបាន ។ (អ្នកផង) គួរនិយាយឃាត់ភិក្ខុនោះថា លោកកុំនិយាយ​យ៉ាង​នេះឡើយ លោកដ៏មានអាយុ កុំនិយាយយ៉ាងនេះ កុំនិយាយ​បង្កាច់​ព្រះមានព្រះភាគ ព្រោះការនិយាយបង្កាច់ព្រះមានព្រះភាគ មិនល្អ​ទេ តាមដែលពិតនោះ ព្រះមានព្រះភាគ មិនបានត្រាស់យ៉ាងនេះទេ ម្នាល​អាវុសោ ដំណើរនេះ មិនមែនជាហេតុ មិនមែនជាបច្ច័យ ត្រង់ពាក្យដែលថា ចេតោវិមុត្តិ​ប្រកប​ដោយឧបេក្ខា ដែលគេបានអប់រំបន្ទុំឲ្យច្រើនហើយ បានធ្វើឲ្យដូច​ជាយាន បានតម្កល់ស៊ប់ បានប្រព្រឹត្តរឿយៗ បានសន្សំ បានប្រារព្ធល្អហើយ តែបើ​ទុក​ជាធ្វើដូច្នោះក៏ដោយ រាគៈក៏គង់តែ​គ្រប​សង្កត់ចិត្តរបស់គេ បានដូច្នេះ​នេះ មិនមែនជាហេតុជាទីតាំងឡើយ ម្នាល​អាវុសោ តាមដែលពិតនោះ គឺចេតោ​វិមុត្តិ ដែល​ប្រកបដោយឧបេក្ខា ហ្នឹងឯង ជាធម៌សម្រាប់​រលាស់​ចោល​នូវរាគៈ ។ ម្នាល​អាវុសោ​ទាំងឡាយ មួយទៀត ភិក្ខុក្នុងសាសនានេះ ពោលយ៉ាងនេះថា ចេតោវិមុត្តិប្រកបដោយ​អនិមុត្តិ ខ្ញុំបានអប់រំបន្ទុំ​ឲ្យច្រើន​ហើយ បានធ្វើឲ្យដូចជាយាន បានតម្កល់ស៊ប់ បាន​ប្រព្រឹត្ត​រឿយៗ បានសន្សំ បានប្រារព្ធល្អហើយ តែបើទុកជា​ធ្វើដូច្នោះ​ក៏​ដោយ និមិត្តានុសារិវិញ្ញាណ គឺវិញ្ញាណដែលរលឹក ឃើញនូវនិមិត្ត​របស់​ខ្ញុំបាន ។ (អ្នកផង) គួរនិយាយ​ឃាត់​ភិក្ខុនោះថា លោកកុំនិយាយ​យ៉ាងនេះ​ឡើយ លោកដ៏មានអាយុ កុំនិយាយ​យ៉ាងនេះ កុំនិយាយបង្កាច់​ព្រះមាន​ព្រះភាគ ព្រោះការនិយាយ​បង្កាច់ព្រះមានព្រះភាគ មិនល្អទេ តាមដែល​ពិត​នោះ ព្រះមានព្រះភាគ​មិនបានត្រាស់យ៉ាងនេះទេ ម្នាលអាវុសោ ដំណើរ​​​​នេះមិនមែនជាហេតុ មិន​មែន​ជាបច្ច័យ ត្រង់ពាក្យដែលថា ចេតោវិមុត្តិ​​ប្រកបដោយ​អនិមិត្ត ដែលគេ​បាន​អប់​​រំបន្ទុំឲ្យច្រើន ធ្វើឲ្យដូច​ជាយាន បានតម្កល់ស៊ប់ បានប្រព្រឹត្ត​រឿយៗ បានសន្សំ បានប្រារព្ធល្អហើយ បើទុកជាធ្វើដូច្នោះក៏ដោយ និមិត្តានុសារិ​វិញ្ញាណ​របស់គេ គង់តែនៅមាន​ដូច្នេះនេះ មិនមែនជាហេតុជាទីតាំងឡើយ ម្នាលអាវុសោ តាមដែលពិត​នោះ ចេតោវិមុត្តិ ដែលប្រកបដោយ​អនិមិត្ត​ហ្នឹងឯង ជាធម៌សម្រាប់​រលាស់ ចោល​នូវនិមិត្តទាំងអស់ ។ ម្នាលអាវុសោ​ទាំងឡាយ មួយទៀត ភិក្ខុក្នុង​សាសនា​​នេះ ពោលយ៉ាងនេះថា អស្មិមានះ​របស់ខ្ញុំនេះ ទៅប្រាសអស់​ហើយ ខ្ញុំពិចារណាមិន​ឃើញថា អាត្មាអញមាន​អស្មិមានះដូច្នេះឡើយ តែ​បើ​ទុក​ជាដូច្នោះ កូនសរគឺសេចក្តី​សង្ស័យ​​នឹង​សេចក្តី​ងឿងឆ្ងល់ ក៏គង់តែ​គ្រប​សង្កត់ចិត្តរបស់ខ្ញុំបាន ។ (អ្នកផង) គប្បិ​និយាយ​​​​​​​​ឃាត់​​ភិក្ខុនោះយ៉ាងនេះថា លោកកុំនិយាយយ៉ាងនេះ លោកដ៏មាន​អាយុ កុំនិយាយយ៉ាងនេះឡើយ លោកកុំនិយាយបង្កាច់ព្រះមានព្រះភាគ ព្រោះការនិយាយ​បង្កាច់​ព្រះមាន​ព្រះភាគ មិនល្អទេ តាមដែលពិតនោះ ព្រះមានព្រះភាគ មិនបានត្រាស់​យ៉ាងនេះទេ ម្នាលអាវុសោ រឿងនេះ​មិន​មែនជាហេតុ មិនមែនជាបច្ច័យ ត្រង់ពាក្យ​ដែលថា អស្មិមានះរបស់គេ​នេះ​ទៅ​ប្រាសអស់ហើយ គេពិចារ​ណា​​មិនឃើញថា អាត្មាអញ មានអស្មិមានះ​ដូច្នេះឡើយ តែបើទុកជាធ្វើ​ដូច្នោះ កូនសរគឺសេចក្តីសង្ស័យ​នឹង​សេចក្តី​​​ងឿងឆ្ងល់ គ៏គង់តែគ្របសង្កត់​ចិត្ត​របស់គេបានដូច្នេះ នេះមិនមែនជាហេតុ ជាទីតាំងឡើយ ម្នាលអាវុសោ តាមដែលពិតនោះ ការដកឡើងនូវអស្មិ​មានះ​បាន​ហ្នឹង​ឯង ជាធម៌សម្រាប់​រលាស់​ចេញ នូវកូនសរគឺ​សេចក្តីសង្ស័យ​នឹង​សេចក្តីងឿងឆ្ងល់ ។ ធម៌ទាំង ៦ នេះ ត្រាស់ដឹងបានដោយក្រ ។</p>
        <p><a class='ref km' id='km៣០០' href='#km៣០០'>៣០០</a>ធម៌ ៦ ដែលគួរឲ្យកើតឡើង តើដូចម្តេចខ្លះ ។ សតតវិហារធម៌ (ធម៌ជា​គ្រឿង នៅមិនដាច់នៃព្រះខីណាស្រព) ៦ យ៉ាង ម្នាលអាវុសោ​ទាំងឡាយ ភិក្ខុក្នុង​សាសនា​​នេះ បានឃើញរូប ដោយភ្នែកហើយ ជាអ្នកមិន​មានសោមនស្ស មិនមាន​ទោមស្ស ជាអ្នកព្រងើយកន្តើយផង មានស្មារតី​នឹងប្រាជ្ញាផង ។ បានស្តាប់សម្លេង​ដោយត្រចៀក ។បេ។ បានហិតក្លិន​ដោយ ច្រមុះ ។បេ។ បានទទួលរសដោយអណ្តាត ។បេ។ បានពាល់ត្រូវ​ដោយ​កាយ ។បេ។ បានដឹងច្បាស់នូវអារម្មណ៍ដោយចិត្ត ហើយជាអ្នកមិន​មាន​ សោម​នស្ស មិនមានទោមនស្ស ជាអ្នកព្រងើយកន្តើយផង មានស្មារតី​នឹង​ប្រាជ្ញាផង ។ ធម៌ទាំង ៦ នេះ គួរឲ្យកើតឡើង ។</p>
        <p><a class='ref km' id='km៣០១' href='#km៣០១'>៣០១</a>ធម៌ ៦ ដែលគួរដឹងច្បាស់ តើដូចម្តេចខ្លះ ។ អនុត្តរិយៈ (ធម្មជាតប្រសើរ) ៦ គឺ ការឃើញប្រសើរ ១ ការស្តាប់ប្រសើរ ១ ការ​បាន​ប្រសើរ ១ ការសិក្សាប្រសើរ ១ ការបម្រើប្រសើរ ១ ការរលឹកប្រសើរ ១ ។ ធម៌ទាំង ៦ នេះ គួរដឹងច្បាស់ ។</p>
        <p><a class='ref km' id='km៣០២' href='#km៣០២'>៣០២</a>ធម៌ ៦ ដែលគួរធ្វើឲ្យជាក់ច្បាស់ តើដូចម្តេចខ្លះ ។ អភិញ្ញា ៦ យ៉ាង ម្នាលអាវុសោទាំងឡាយ ភិក្ខុក្នុងសាសនានេះ សម្តែង​ឫទ្ធិបាន​ច្រើន​ប្រការ គឺមនុស្សតែម្នាក់ ធ្វើឲ្យទៅជាច្រើននាក់ក៏បាន ឬមនុស្សច្រើននាក់ ធ្វើឲ្យទៅជាមនុស្សតែម្នាក់វិញក៏បាន ដើរទៅមិនជាប់ជំពាក់នឹងទីវាល ទី​ខាង​​ក្រៅជញ្ជាំង ទីខាងក្រៅកំពែង នឹងទីខាងក្រៅភ្នំ ដូចជាដើរទៅក្នុង អាកាសក៏បាន ធ្វើនូវការមុជងើបក្នុងផែនដី ដូចជាមុជងើបក្នុង​ទឹក​ក៏បាន ដើរទៅលើទឹកមិនបែកធ្លាយទឹក ដូចជាដើរទៅលើផែនដីក៏បាន ទៅ​ឯ​អាកាស​​​​​​​ទាំងភ្នែន ដូចជាសត្វសកុណជាតិ ដែលមានស្លាបក៏បាន យកដៃ​ទៅ​ស្ទាប់អង្អែលចាប់​ពាល់ (មណ្ឌល) ព្រះចន្រ្ទនឹងព្រះអាទិត្យនេះ ដែល​មាន​ឫទ្ធិ​ច្រើនយ៉ាងនេះ មាន​អានុភាព​​​ច្រើនយ៉ាង នេះក៏បានធ្វើអំណាច​ឲ្យ​ប្រព្រឹត្ត​ទៅដោយ កាយដរាបដល់ព្រហ្ម​លោកក៏បាន ១ ។ ភិក្ខុមាន​ត្រចៀក​ទិព្វដ៏បរិសុទ្ធកន្លងហួសត្រចៀកមនុស្ស ធម្មតា រមែងឮ​សម្លេងពីរ​ប្រការ គឺ​សម្លេងទិព្វនឹងសម្លេងមនុស្សក្នុងទីឆ្ងាយក៏បាន ទីជិតក៏បាន ១ ។ ភិក្ខុអាច​កំណត់ដឹងចិត្តរបស់សត្វដទៃ បុគ្គលដទៃដោយចិត្តរបស់ខ្លួនបាន គឺចិ​ត្ត​ដែលប្រកបដោយរាគៈក្តី ក៏ស្គាល់ថា ចិត្តប្រកបដោយរាគៈ ចិត្តដែល​ប្រាសចាករាគៈក្តី ក៏ស្គាល់ថា ចិត្តប្រាសចាករាគៈ ចិត្តដែលប្រកបដោយ​ទោសៈក្តី ក៏ស្គាល់ថា ចិត្តប្រកប​ដោយ​ទោសៈ ចិត្តដែលប្រាសចាកទោសៈក្តី ក៏ស្គាល់ថា ចិត្តប្រាសចាកទោសៈ ចិត្តដែល​ប្រកប​ដោយមោហៈក្តី ក៏ស្គាល់​ថា ចិត្តប្រកបដោយមោហៈ ចិត្តដែលប្រាស​ចាក​មោហៈក្តី ក៏ស្គាល់ថា ចិត្ត​ប្រាសចាកមោហៈ ចិត្តដែលរួញរាក្តី ក៏ស្គាល់ថា ចិត្តរួញរា ចិត្តដែល​រាយ​មាយក្តី ក៏ស្គាល់ថា ចិត្តរាយមាយ ចិត្តដែលជាមហគ្គតៈ​គឺរូបាវចរ​នឹង​អរូបាវចរក្តី ក៏ស្គាល់ថា ចិត្តជាមហគ្គតៈ ចិត្តដែលមិនមែនជាមហគ្គតៈ ក៏​ស្គាល់​ថា ចិត្តមិនមែនជាមហគ្គតៈ ចិត្តដែលមិនមែនជាសឧត្តរៈ គឺ​លោកិយ​ចិត្តក្តី ក៏ស្គាល់ថា ចិត្តជាសឧត្តរៈ ចិត្តដែលជាអនុត្តរៈ​គឺលោកុត្តរៈ​ចិត្តក្តី ក៏ស្គាល់​ថា ចិត្តជាអនុត្តរៈ ចិត្តដែល​តាំងនៅល្អដោយសមាធិក្តី ក៏ស្គាល់ថា ចិត្តតាំងនៅល្អដោយសមាធិ ចិត្តដែលមិន​តាំងនៅល្អដោយសមាធិក្តី ក៏​ស្គាល់​​ថា ចិត្តមិនតាំងនៅល្អដោយសមាធិ ចិត្តដែលផុតស្រឡះ​ចាកកិលេ-​សាសវៈក្តី ក៏ស្គាល់ថា ចិត្តផុតស្រឡះចាកកិលេសាសវៈ ចិត្ត​ដែល​មិន បាន​ផុតស្រឡះចាកកិលេសាសវៈក្តី ក៏ស្គាល់ថា ចិត្តមិនបានផុតស្រឡះ​ចាក​កិលេ​​​​​សាសវៈ ១ ។ ភិក្ខុរលឹកជាតិដែលបានអាស្រ័យនៅមកអំពីមុន ជា​អនេកជាតិ គឺរលឹកបាន ១ ជាតិ ២ ជាតិ ៣ ជាតិ ៤ ជាតិ ៥ ជាតិ ១០ ជាតិ ២០ ជាតិ ៣០ ជាតិ ៤០ ជាតិ ៥០ ជាតិ ១០០ ជាតិ ១ ពាន់ជាតិ ១ សែនជាតិ ក៏បាន រលឹកបានច្រើនសំវដ្តកប្ប ច្រើនវិវដ្តកប្ប ច្រើនសំវដ្ដវិវដ្តកប្បក៏បាន ដូច្នេះ អាត្មាអញបានកើតក្នុងភពឯណោះ មានឈ្មោះយ៉ាងនេះ មានគោត្រ​យ៉ាងនេះ មានសម្បុរយ៉ាងនេះ មានអាហារយ៉ាងនេះ ទទួលសុខទុក្ខ​យ៉ាង​នេះ មានកំណត់អាយុប៉ុណ្ណេះ អាត្មាអញលុះច្យុត ចាកអត្តភាពនោះ​ហើយ បានទៅកើតក្នុងភពឯណោះ ដែលទៅកើតក្នុងភពនោះ អាត្មាអញមាន ឈ្មោះ​យ៉ាងនេះ មានគោត្រយ៉ាងនេះ មានសម្បុរយ៉ាងនេះ មានអាហារ​យ៉ាងនេះ បានទទួល​សុខទុក្ខយ៉ាងនេះ មានកំណត់អាយុប៉ុណ្ណេះ អាត្មា​អញច្យុត​ចាកអត្តភាពនោះហើយ ទើបមកកើតក្នុងភពនេះ (ភិក្ខុ) រលឹក​តាម​នូវជាតិដែលអាស្រ័យនៅពីមុនបានច្រើនជាតិ ព្រមទាំងអាការព្រម ទាំង​ឧទ្ទេសយ៉ានេះ ១ ។ ភិក្ខុមានចក្ខុទិព្វដ៏បរិសុទ្ធ កន្លងហួស​ចក្ខុរបស់​មនុស្ស​ធម្មតា បានឃើញពួកសត្វដែលច្យុត ដែលកើតជាសត្វថោកទាប ខ្ពង់ខ្ពស់ មានរូបល្អ មានរូបអាក្រក់ មានគតិល្អ មានគតិអាក្រក់ ទាំងដឹង​ច្បាស់នូ​វ​ពួក​សត្វដែលប្រព្រឹត្តទៅតាមកម្ម (របស់ខ្លួន) ថា អើហ្ន៎ សត្វទាំង​ឡាយនេះ ប្រកបដោយ​កាយ​​ទុច្ចរិត ប្រកបដោយវចីទិច្ចរិត ប្រកបដោយ​មនោទុច្ចរិត ជាអ្នកតិះដៀលនូវ​ព្រះអរិយបុគ្គល មានសេចក្តីយល់ខុស ប្រកាន់នូវអំពើតាមសេចក្តីយល់ខុស សត្វទាំងនោះ លុះដល់ទម្លាយ​រាង​កាយ​ទៅ ខាងមុខអំពីសេចក្តីស្លាប់ រមែងទៅកាន់កំណើត​សត្វតិរច្ឆាន ប្រេត អសុរកាយ នឹងនរកពុំខាន អើហ្ន៎ ចំណែកពួកសត្វទាំងអម្បាលនេះ ប្រកប​ដោយកាយសុចរិត ប្រកបដោយវចីសុចរិត ប្រកបដោយមនោសុចរិត ជា​អ្នក​មិន​តិះ​ដៀលនូវព្រះអរិយបុគ្គល មានសេចក្តីយល់ត្រូវ ប្រកាន់នូវ​អំពើ​តាម​សេចក្តីយល់ត្រូវ សត្វទាំងនោះ លុះទម្លាយរាងកាយទៅ ខាងមុខ​អំពីសេចក្តីស្លាប់ ក៏រមែងទៅកាន់​សុគតិសួគ៌ទេវលោក ។ ភិក្ខុនោះមាន ចក្ខុទិព្វ​ដ៏បរិសុទ្ធ កន្លងហួសចក្ខុរបស់មនុស្ស​ធម្មតា បានឃើញពួក​សត្វ​ដែល​ច្យុត ដែលកើតជាសត្វថោកទាប ជាសត្វឧត្តម មានរូបល្អ មានរូប​អាក្រក់ មានគតិល្អ មានគតិអាក្រក់ ទាំងបានឃើញច្បាស់នូវពួក​សត្វដែល​ប្រព្រឹត្តទៅតាមកម្ម (របស់ខ្លួន) ដោយប្រការដូច្នេះ ១ ។ ភិក្ខុនោះ ព្រោះ​ធ្វើ​ឲ្យ​អស់អាសវៈ ក៏បានធ្វើឲ្យជាក់ច្បាស់នូវចេតោវិមុត្តិនឹងបញ្ញាវិមុត្តិ ដែលមិន​មានអាសវៈ ដោយប្រាជ្ញារបស់ខ្លួនឯង ក្នុងបច្ចុប្បន្នហើយសម្រេចចម្រាន្ត​នៅ ដោយឥរិយាបថ ១ ។ ធម៌ទាំង ៦ នេះ គួរធ្វើឲ្យជាក់ច្បាស់ ។ ធម៌ទាំង ៦០ នេះ ជាធម៌ពិត ធម៌មែន ធម៌ទៀងទាត់ មិនប្រែប្រួលជាយ៉ាងដទៃឡើយ ដែលព្រះតថាគត បានត្រាស់ដឹងដោយ​ប្រពៃហើយ ដោយប្រការ ដូច្នេះ ។</p>
        <p><a class='ref km' id='km៣០៣' href='#km៣០៣'>៣០៣</a>ធម៌ ៧ មានឧបការៈច្រើន ធម៌ ៧ គួរចម្រើន ធម៌ ៧ គួរកំណត់ដឹង ធម៌ ៧ គួរ លះបង់ ធម៌ ៧ ជាចំណែកខាងសេចក្តីវិនាស ធម៌ ៧ ជាចំណែកវិសេស ធម៌ ៧ ត្រាស់ដឹងបានដោយក្រ ធម៌ ៧ គួរឲ្យ​កើត​ឡើង ធម៌ ៧ គួរដឹងច្បាស់ ធម៌ ៧ គួរធ្វើ​ឲ្យជាក់ច្បាស់ ។</p>
        <p><a class='ref km' id='km៣០៤' href='#km៣០៤'>៣០៤</a>ធម៌ ៧ មានឧបការៈច្រើន តើដូចម្តេចខ្លះ ។ អរិយទ្រព្យ ៧ គឺ សទ្ធា​ជាទ្រព្យ ១ សីលជាទ្រព្យ ១ ហិរិជាទ្រព្យ ១ ឱត្តប្បៈជាទ្រព្យ ១ សុតៈជាទ្រព្យ ១ ចាគៈជា​ទ្រព្យ ១ បញ្ញាជាទ្រព្យ ១ ។ ធម៌ទាំង ៧ នេះ មានឧបការៈច្រើន ។</p>
        <p><a class='ref km' id='km៣០៥' href='#km៣០៥'>៣០៥</a>ធម៌ ៧ ដែលគួរចម្រើន តើដូចម្តេចខ្លះ ។ សម្ពោជ្ឈង្គ (អង្គ​នៃ​ធម៌​ជា​គ្រឿង​ត្រាស់ ដឹង) ៧ គឺ សតិសម្ពោជ្ឈង្គ ១ ធម្មវិចយ​សម្ពោ​ជ្ឈង្គ ១ វីរិយ​សម្ពោជ្ឈង្គ ១ បីតិសម្ពោជ្ឈង្គ ១ បស្សទ្ធិសម្ពោជ្ឈង្គ ១ សមាធិ​សម្ពោជ្ឈង្គ ១ ឧបេក្ខាសម្ពោជ្ឈង្គ ១ ។ ធម៌ទាំង ៧ នេះ គួរចម្រើន ។</p>
        <p><a class='ref km' id='km៣០៦' href='#km៣០៦'>៣០៦</a>ធម៌ ៧ ដែលគួរកំណត់ដឹង តើដូចម្តេចខ្លះ ។ វិញ្ញាណដ្ឋិតិ ១ ម្នាល​អាវុសោ​​​ទាំងឡាយ សត្វទាំងឡាយ មានកាយផ្សេងគ្នា មានសញ្ញា​ផ្សេង​គ្នា ដូចយ៉ាងពួក​មនុស្សនឹងពួក ទេវតាខ្លះ នឹងអសុរកាយពួកខ្លះ នេះ​ជា វិញ្ញាណដ្ឋិតិ ទី ១ ។ ម្នាលអាវុសោ​ទាំងឡាយ សត្វទាំងឡាយ មាន​កាយ​ផ្សេង​គ្នា តែមានសញ្ញាដូចគ្នា ដូចយ៉ាងពួក​ព្រហ្មកាយិកទេវតា ដែល​កើត​ក្នុងបឋមជ្ឈានភូមិ នេះជាវិញ្ញាណដ្ឋិតិ ទី ២ ។ ម្នាលអាវុសោ​ទាំងឡាយ សត្វ​ទាំងឡាយ មានកាយដូចគ្នា តែមានសញ្ញាខុសគ្នា ដូចយ៉ាង​ពួក​អាភស្សរ-​ទេវតា នេះជាវិញ្ញាណដ្ឋិតិ ទី ៣ ។ ម្នាលអាវុសោទាំងឡាយ សត្វទាំងឡាយ មានកាយដូចគ្នា មានសញ្ញាដូចគ្នា ដូចយ៉ាងពួកសុភកិណ្ហទេវតា នេះជា​វិញ្ញាណដ្ឋិតិ ទី ៤ ។ ម្នាលអាវុសោទាំងឡាយ សត្វ​ទាំង​ឡាយ​ដែលកន្លង​នូវរូបសញ្ញា ដល់នូវសេចក្តីវិនាសនៃបដិឃសញ្ញា មិនបាន​ធ្វើទុកក្នុង​ចិត្តនូវ​នានត្តសញ្ញា​​ដោយប្រការទាំងពួង ហើយបរិកម្មថា អាកាស​មិនមាន​ទីបំផុត​ដូច្នេះ ហើយចូលដល់​អាកាសានញ្ចាយតនជ្ឈាន នេះជា ​វិញ្ញាណ​ដ្ឋិតិ ទី ៥ ។ ម្នាលអាវុសោទាំងឡាយ សត្វ​ទាំងឡាយដែលកន្លងនូវ អាកាសា-​នញ្ចាយ​​​​តនជ្ឈានដោយប្រការទាំងពួង ហើយបរិកម្ម​​​​​​​​​ថា វិញ្ញាណ​មិនមាន​ទី​បំផុតដូច្នេះ ហើយចូលដល់វិញ្ញាណញ្ចាយតនជ្ឈាន នេះជាវិញ្ញា​ដ្ឋិតិ ទី ៦ ។ ម្នាលអាវុសោទាំងឡាយ សត្វទាំងឡាយដែលកន្លងនូវ​​វិញ្ញាណ​ញ្ចាយតន-​ជ្ឈាន​ដោយប្រការទាំងពួង ហើយបរិកម្មថា វត្ថុតិចតួចមិនមាន​ដូច្នេះ ហើយ​ចូល​ដល់​អាកិញ្ចញ្ញាយតនជ្ឈាន នេះជាវិញ្ញាដ្ឋិតិ ទី ៧ ។ ធម៌ទាំង ៧ នេះ គួរ កំណត់ដឹង ។</p>
        <p><a class='ref km' id='km៣០៧' href='#km៣០៧'>៣០៧</a>ធម៌ ៧ ដែលគួរលះបង់ តើដូចម្តេចខ្លះ ។ អនុស័យ (កិលេសជាគ្រឿង​ដេកត្រាំក្នុងសន្តាន) ៧ គឺ កាមរាគានុស័យ ១ បដិឃានុស័យ ១ ទិដ្ឋានុស័យ ១ វិចិកិច្ឆានុស័យ ១ មានានុស័យ ១ ភវរាគានុស័យ ១ អវិជ្ជានុស័យ ១ ។ ធម៌ទាំង ៧ នេះ គួរលះបង់ ។</p>
        <p><a class='ref km' id='km៣០៨' href='#km៣០៨'>៣០៨</a>ធម៌ ៧ ជាចំណែកខាងសេចក្តីវិនាស តើដូចម្តេចខ្លះ ។ អសទ្ធម្ម (ធម៌​របស់​អសប្បុរស) ៧ ម្នាលអាវុសោទាំងឡាយ ភិក្ខុក្នុង​សាសនា​​នេះ ជាអ្នកគ្មានសទ្ធា ១ ជាអ្នកមិន ខ្មាសបាប ១ ជាអ្នកមិនខ្លាចបាប ១ ជាអ្នកចេះដឹងតិច ១ ជាអ្នកខ្ជិលច្រអូស ១ ជាអ្នកភ្លេចស្មារតី ១ ជាអ្នកឥតប្រាជ្ញា ១ ។ ធម៌ទាំង ៧ នេះ ជាចំណែកខាងសេចក្តី​វិនាស ។</p>
        <p><a class='ref km' id='km៣០៩' href='#km៣០៩'>៣០៩</a>ធម៌ ៧ ជាចំណែកវិសេស តើដូចម្តេចខ្លះ ។ សទ្ធម្ម (ធម៌របស់សប្បុរស) ៧ ម្នាលអាវុសោទាំងឡាយ ភិក្ខុក្នុងសាសនានេះ ជាអ្នកមានសទ្ធា ១ ជាអ្នកមានសេចក្តី​ខ្មាស​​បាប ១ ជាអ្នកមាន​សេចក្តី​ខ្លាចបាប ១ ជាអ្នកចេះដឹងច្រើន ១ ជាអ្នកប្រារព្ធព្យាយាម ១ ជាអ្នកមាន​ស្មារតីតម្កល់ខ្ជាប់ ១ ជាអ្នកមានប្រាជ្ញា ១ ។ ធម៌ទាំង ៧ នេះ ជាចំណែក​វិសេស ។</p>
        <p><a class='ref km' id='km៣១០' href='#km៣១០'>៣១០</a>ធម៌ ៧ ដឹងបានដោយកម្រ តើដូចម្តេចខ្លះ ។ សប្បុរិសធម៌ (ធម៌របស់​សប្បុរស) ៧ ម្នាលអាវុសោទាំងឡាយ ភិក្ខុក្នុងសាសនានេះ ជាអ្នកដឹងធម៌ ១ ជាអ្នក​ដឹងអត្ថ ១ ជាអ្នកដឹងខ្លួន ១ ជាអ្នកដឹងប្រមាណ ១ ជាអ្នកដឹងកាល ១ ជាអ្នកដឹងបរិស័ទ ១ ជាអ្នកដឹងបុគ្គលដទៃគួរសេពគប់ ១ ។ ធម៌ទាំង ៧ នេះ ដឹងបានដោយកម្រ ។</p>
        <p><a class='ref km' id='km៣១១' href='#km៣១១'>៣១១</a>ធម៌ ៧ គួរឲ្យកើតឡើង តើដូចម្តេចខ្លះ ។ សញ្ញា ៧ ប្រការ គឺ អនិច្ចសញ្ញា ១ អនត្តសញ្ញា ១ អសុភសញ្ញា ១ អាទីនវសញ្ញា ១ បហានសញ្ញា ១ វិរាគសញ្ញា ១ និរោធសញ្ញា ១ ។ ធម៌ទាំង ៧ នេះ គួរឲ្យកើតឡើង ។</p>
        <p><a class='ref km' id='km៣១២' href='#km៣១២'>៣១២</a>ធម៌ ៧ ដែលគួរដឹងច្បាស់ តើដូចម្តេចខ្លះ ។ និទ្ទេស វត្ថុ ៧ ម្នាលអាវុសោទាំងឡាយ ភិក្ខុក្នុងសាសនានេះ ជាអ្នកមានសេចក្តីពេញចិត្ត​ខ្លាំងក្នុង​ការ​សមាទាននូវសិក្ខា សូម្បីតទៅកាលខាងមុខ ក៏នៅតែមិនលះបង់​សេចក្តី​ពេញចិត្ត ក្នុង​ការ​​សមាទាននូវសិក្ខា ១ ជាអ្នកមានសេចក្តីពេញ​ចិត្តខ្លាំង ក្នុងការពិចារណានូវធម៌ សូម្បី​ត​ទៅ​​កាលខាងមុខ ក៏នៅតែមិនលះ បង់សេចក្តីពេញចិត្ត ក្នុងការពិចារណានូវធម៌ ១ ជាអ្នកមានសេចក្តី​ពេញ​ចិត្តខ្លាំងក្នុងការ កម្ចាត់បង់នូវឥច្ឆា គឺតណ្ហា សូម្បីតទៅកាល​ខាងមុខ ក៏នៅ​តែ​មិនលះបង់នូវសេចក្តីពេញចិត្ត ក្នុងការកម្ចាត់បង់នូវឥច្ឆា គឺតណ្ហា ១ ជាអ្នក​មានសេចក្តីពេញចិត្តខ្លាំងក្នុងការពួនសម្ងំ សូម្បីតទៅកាលខាងមុខ ក៏នៅតែមិន​លះបង់នូវសេចក្តីពេញចិត្ត ក្នុងការពួនសម្ងំ ១ ជាអ្នកមាន សេចក្តីពេញចិត្ត​ខ្លាំងក្នុង​ការប្រារព្ធព្យាយាម សូម្បីតទៅកាលខាងមុខ ក៏នៅ​តែ​មិនលះបង់នូវ សេចក្តីពេញចិត្ត​ ខ្លាំង​ក្នុងការប្រារព្ធព្យាយាម ១ ជាអ្នក​មានសេចក្តីពេញចិត្តខ្លាំង ក្នុងការតាំងស្មារតីនឹង​ភាព​ជាអ្នកមានប្រាជ្ញា​ចាស់​ក្លា សូម្បីតទៅកាលខាងមុខ ក៏នៅតែមិនលះបង់នូវ សេចក្តី​ពេញ​ចិត្តក្នុង​ការតាំងស្មារតីនឹងភាពជាអ្នកមានប្រាជ្ញាចាស់ក្លា ១ ជាអ្នកមានសេចក្តី ពេញ​ចិត្តខ្លាំងក្នុងការចាក់ធ្លុះដោយទិដ្ឋិ គឺឃើញច្បាស់នូវមគ្គ សូម្បីតទៅ​កាល​ខាងមុខ ក៏នៅតែមិនលះបង់នូវ សេចក្តីពេញចិត្តក្នុងការចាក់​ធ្លុះ​ដោយទិដ្ឋិ ១ ។ ធម៌ទាំង ៧ នេះ គួរដឹងច្បាស់ ។</p>
        <p><a class='ref km' id='km៣១៣' href='#km៣១៣'>៣១៣</a>ធម៌ ៧ ដែលគួរធ្វើឲ្យជាកច្បាស់ តើដូចម្តេចខ្លះ ។ កម្លាំង​របស់​ព្រះខីណា​ស្រព ៧ ម្នាលអាវុសោទាំងឡាយ សង្ខារទាំងពួង ដែលភិក្ខុ​ជាព្រះខីណាស្រព ក្នុងសាសនានេះ បានឃើញថា មិនទៀង តាមសេចក្តី​ពិត ដោយបញ្ញាដ៏ប្រពៃហើយ ម្នាលអាវុសោទាំងឡាយ ក៏សង្ខារទាំងពួង ដែលភិក្ខុជាព្រះខីណាស្រព បានឃើញថា មិនទៀង តាមសេចក្តីពិត ដោយបញ្ញាដ៏ប្រពៃ នេះឯងចាត់ជាកម្លាំង​របស់​ភិក្ខុ ជាព្រះ​ខីណាស្រព ព្រោះ​ភិក្ខុជាព្រះខីណាស្រព អាស្រ័យនូវកម្លាំងនេះ ទើបប្តេជ្ញា​នូវ​ការអស់​ទៅនៃអាសវៈទាំងឡាយថា អាសវៈទាំងឡាយរបស់​អាត្មាអញ​អស់ហើយ ១ ។ ម្នាលអាវុសោទាំងឡាយ មួយទៀត កាមទាំងឡាយ​មានឧបមាដូច​រណ្តៅ​​​​​ដ៏ពេញដោយ​រងើកភ្លើង ដែលភិក្ខុជាព្រះខីណាស្រព បានឃើញ​តាមសេចក្តីពិត ដោយបញ្ញាដ៏ប្រពៃ​ហើយ ម្នាលអាវុសោទាំង​ឡាយ ក៏កាម​ទាំង​ឡាយមានឧបមា ដូចរណ្តៅដ៏ពេញដោយ​រងើក​ភ្លើង​ ដែលភិក្ខុជា​ព្រះខីណាស្រព បានឃើញតាមសេចក្តីពិត ដោយបញ្ញា​ដ៏ប្រពៃ នេះ​ឯង​ចាត់​​ជាកម្លាំងរបស់ភិក្ខុ ជាព្រះខីណាស្រពព្រោះភិក្ខុជា ​ព្រះខីណាស្រព អាស្រ័យ​​នូវ​​កម្លាំងនេះ ទើបប្តេជ្ញានូវការអស់ ទៅ​នៃអាសវៈ​ទាំងឡាយថា អាសវៈ​ ទាំងឡាយរបស់អាត្មាអញអស់ហើយ ១ ។ ម្នាល​អាវុសោ​ទាំងឡាយ មួយទៀត ចិត្តរបស់ភិក្ខុ ជាព្រះខីណាស្រព តែងឱនទៅ​រកវិវេក ឈាន​ទៅរកវិវេក បែរទៅរកវិវេក តម្កល់​នៅ​ក្នុងវិវេក ត្រេកអរ​ចំពោះ​ក្នុងការ​ចេញចាកកាម ជាចិត្តប្រាសចាកធម៌ទាំងឡាយ ដែល​ជា​ទី​​តាំង​​នៃ អាសវៈ ដោយ​ប្រការទាំងពួង ម្នាលអាវុសោទាំងឡាយ ក៏ចិត្តរបស់​ភិក្ខុជា​ព្រះខីណា​ស្រព ដែលឱនទៅរកវិវេក ឈានទៅរកវិវេក បែរទៅរក​វិវេក តម្កល់នៅក្នុង​វិវេក ត្រេកអរចំពោះក្នុង ការចេញចាកកាម ជាចិត្តប្រាស​ចាក​​ធម៌ទាំងឡាយ ដែលជាទី​តាំងនៃអាសវៈ ដោយប្រការទាំងពួង នេះឯងចាត់ជា​កម្លាំងរបស់​ភិក្ខុជាព្រះខីណាស្រព ព្រោះភិក្ខុជា​ព្រះខីណា​ស្រព អាស្រ័យនូវកម្លាំងនេះ ទើបប្តេជ្ញានូវការអស់ទៅនៃអាសវៈ​ទាំងឡាយ​ថា អាសវៈ ទាំងឡាយរបស់​អាត្មា​អញអស់ហើយ ១ ។ ម្នាលអាវុសោ​ទាំងឡាយ មួយទៀត សតិប្បដ្ឋាន​ទាំង ៤ ដែល ភិក្ខុជាព្រះខីណាស្រពបាន​ចម្រើន​អប់រំល្អហើយ ម្នាល​អាវុសោ​​ទាំងឡាយ ក៏សតិប្បដ្ឋានទាំង ៤ ដែលភិក្ខុជាព្រះខីណា​ស្រព បាន​ចម្រើនអប់រំល្អ នេះឯងចាត់ជា​កម្លាំងរបស់​ភិក្ខុជាព្រះខីណាស្រព ព្រោះភិក្ខុ​ជា​ព្រះ​ខីណា​​ស្រព អាស្រ័យនូវកម្លាំងនេះ ទើបប្តេជ្ញានូវការអស់​ទៅនៃ​អាសវៈ ទាំងឡាយ​ថា អាសវៈទាំងឡាយរបស់​អាត្មាអញអស់ហើយ ១ ។ ម្នាលអាវុសោ​ទាំងឡាយ មួយទៀត ឥន្រ្ទិយ ៥ ដែលភិក្ខុជា​ព្រះខីណាស្រព​បានចម្រើនអប់រំល្អហើយ ម្នាល​អាវុសោ​ទាំង​ឡាយ ក៏ឥន្រ្ទិយ ៥ ដែលភិក្ខុ​ជាព្រះខីណាស្រពបានចម្រើនអប់រំល្អ នេះឯង​ចាត់​ជាកម្លាំង របស់ភិក្ខុជា​ព្រះខីណាស្រព ព្រោះភិក្ខុជាព្រះខីណាស្រព អាស្រ័យនូវ​កម្លាំងនេះ ទើប​ប្តេជ្ញានូវការអស់ទៅនៃអាសវៈទាំងឡាយថា អាសវៈទាំងឡាយ​របស់​អាត្មា​អញ​អស់ហើយ ១ ។ ម្នាលអាវុសោទាំងឡាយ មួយទៀត ពោជ្ឈង្គទាំង ៧ ដែលភិក្ខុជាព្រះខីណា​ស្រពបានចម្រើន​អប់រំល្អ​ហើយ ម្នាលអាវុសោ​ទាំង​ឡាយ ពោជ្ឈង្គ ៧ ដែលភិក្ខុជា​ព្រះខីណា​ស្រពបានចម្រើនអប់រំល្អ នេះឯង​ចាត់ជាកម្លាំងរបស់ភិក្ខុ​ជា​ព្រះខីណាស្រព ព្រោះភិក្ខុជាព្រះខីណាស្រព អាស្រ័យនូវកម្លាំងនេះ ទើបប្តេជ្ញានូវកា​រ​អស់​ទៅ នៃអាសវៈទាំងឡាយថា អាសវៈទាំងឡាយរបស់អាត្មាអញអស់ហើយ ១ ។ ម្នាលអាវុសោទាំងឡាយ មួយទៀត មគ្គប្រកបដោយអង្គ ៨ ដ៏ប្រសើរ ដែលភិក្ខុជាព្រះខីណាស្រព​បានចម្រើនអប់រំល្អហើយ ម្នាលអាវុសោទាំង​ឡាយ ក៏មគ្គប្រកបដោយ​អង្គ ៨ ដ៏ប្រសើរ ដែលភិក្ខុជា​ព្រះខីណា​ស្រពបាន​ចម្រើនអប់រំល្អ នេះឯងចាត់ជា​កម្លាំង​របស់​ភិក្ខុជាព្រះខីណាស្រព ព្រោះភិក្ខុ​ជា​ព្រះខីណាស្រព អាស្រ័យនូវ​កម្លាំងនេះ ទើប​ប្តេជ្ញាច្បាស់​ នូវការអស់ទៅនៃអាសវៈ ទាំងឡាយថា អាសវៈ ទាំងឡាយរបស់អាត្មាអញ​អស់ហើយ ១ ។ ធម៌ទាំង ៧ នេះ គួរ ធ្វើឲ្យ​ជាក់​ច្បាស់ ។ ធម៌ទាំង ៧០ នេះ ជាធម៌ពិត ធម៌មែន ធម៌ទៀងទាត់ មិនប្រែប្រួល​ជា​យ៉ាង ដទៃឡើយ ដែលព្រះតថាគត​បានត្រាស់​ដឹងហើយដោយប្រពៃ ដោយ​​​​​ប្រការដូច្នេះ ។</p>
        <p>ចប់ បឋមភាណវារៈ ។</p>
        <p><a class='ref km' id='km៣១៤' href='#km៣១៤'>៣១៤</a>ធម៌ ៨ មានឧបការៈច្រើន ធម៌ ៨ គួរចម្រើន ធម៌ ៨ គួរកំណត់ដឹង ធម៌ ៨ គួរលះបង់ ធម៌ ៨ ជាចំណែកនៃសេចក្តីវិនាស ធម៌ ៨ ជាចំណែកវិសេស ធម៌ ៨ ត្រាស់ដឹងបានដោយក្រ ធម៌ ៨ គួរ ឲ្យកើតឡើង ធម៌ ៨ គួរដឹងច្បាស់ ធម៌ ៨ គួរធ្វើឲ្យជាក់ច្បាស់ ។</p>
        <p><a class='ref km' id='km៣១៥' href='#km៣១៥'>៣១៥</a>ធម៌ ៨ មានឧបការៈច្រើន តើដូចម្តេចខ្លះ ។ ហេតុ ៨ ប្រការ បច្ច័យ ៨ ប្រការ រមែងប្រព្រឹត្តទៅ ដើម្បីបាននូវបញ្ញាជាខាង​ដើម​នៃ​មគ្គ​ព្រហ្មចារ្យ​ដែល​ខ្លួនមិន​ទាន់បាន ដើម្បីធ្វើបញ្ញាដែល​ខ្លួនបាន​ស៊ប់​ហើយ ឲ្យ​ជា​ភិយ្យោភាព ធំទូលាយចម្រើន បរិបូណ៌ឡើង ហេតុ ៨ ប្រការ បច្ច័យ ៨ ប្រការនោះ តើដូចម្តេច ម្នាលអាវុសោ​ទាំងឡាយ ភិក្ខុក្នុងសាសនានេះ បានចូលទៅអាស្រ័យនៅនឹង ​គ្រូឬ​សព្រហ្មវារី​បុគ្គល​ណាមួយ គួរចម្រើន​គោរព បានតម្កល់ចំពោះ នូវហិរិនឹងឱត្តប្បៈក៏មានកម្លាំងផង នូវសេចក្តី​ស្រឡាញ់​នឹងសេចក្តីគោរពផង ក្នុងគ្រូឬសព្រហ្មចារីបុគ្គល នេះជាហេតុទី ១ បច្ច័យទី ១ រមែងប្រព្រឹត្តទៅ ដើម្បីបាននូវបញ្ញាជាខាងដើមនៃមគ្គព្រហ្ម​ចារ្យ​ដែលខ្លួនមិន​ទាន់បាន ដើម្បីធ្វើបញ្ញាដែលខ្លួនបានស៊ប់ហើយ ឲ្យជា​ភិយ្យោ​ភាព ធំទូលាយចម្រើនបរិបូណ៌​​​ឡើង ។ លុះភិក្ខុនោះ ចូលទៅ​អាស្រ័យ​នៅនឹងគ្រូនោះឬសព្រហ្ម ចារីបុគ្គល​ណា​​មួយដែល ​​គួរជាទីគោរព​នោះ ហើយ​​​​​​​តម្កល់ចំពោះនូវហិរិនិងឱត្តប្បៈក៏មានកម្លាំងផង នូវសេចក្តី​ស្រឡាញ់​និងសេចក្តីគោរពផង ក្នុងគ្រូឬសព្រហ្មចារីបុគ្គល បានចូលទៅ​សាក​​​​​​​​សួរ​​​ពិគ្រោះនឹងគ្រូឬសព្រហ្មចារីបុគ្គលទាំងនោះ តាមកាលដ៏គួរថា បពិត្រ​​​លោក​ដ៏​ចម្រើន វត្ថុនេះដូចម្តេច វត្ថុនេះមានប្រយោជន៍ដូចម្តេច គ្រូឬសព្រហ្មចារី​បុគ្គលដ៏មាន​អាយុទាំងនោះ បានបើកបង្ហាញសេចក្តី​ដែល​កំបាំងផង បានធ្វើ​សេចក្តីដែលជ្រៅឲ្យ​រាក់​ផង បានបន្ទោបង់នូវ សេចក្តី​សង្ស័យ​ក្នុងធម៌​ទាំង​ឡាយ​ដែលគួរសង្ស័យដ៏ច្រើនផង ដល់​ភិក្ខុ​នោះ នេះ​ជា​ហេតុទី ២ បច្ច័យទី ២ រមែងប្រព្រឹត្តទៅ ដើម្បីបាននូវបញ្ញា​ជាខាងដើមនៃ មគ្គព្រហ្មចារ្យ​ដែល​ខ្លួន​មិនទាន់បាន ដើម្បីធ្វើបញ្ញាដែលខ្លួនបានស៊ប់ហើយ ឲ្យជាភិយ្យោ​ភាព​​​ ធំ​ទូលាយចម្រើនបរិបូណ៌ឡើង ។ លុះភិក្ខុនោះ បាន​ស្តាប់ធម៌នោះហើយ ក៏បាន​​​​​​​បរិបូណ៌​ដោយសេចក្តីស្ងប់ស្ងាត់ពីរប្រការ គឺ​ស្ងាត់ កាយ ១ ស្ងាត់ចិត្ត ១ នេះជា ហេតុទី ៣ បច្ច័យ​ទី ៣ រមែងប្រព្រឹត្តទៅ ដើម្បីបាននូវបញ្ញា​ជា​ខាង ដើមនៃមគ្គព្រហ្មចារ្យ​ដែលខ្លួនមិនទាន់​បាន ដើម្បី​ធ្វើបញ្ញាដែលខ្លួន​បាន​​ស៊ប់ហើយ ឲ្យជាភិយ្យោភាព ធំទូលាយចម្រើន បរិបូណ៌​ឡើង ។ ម្នាលអាវុសោទាំងឡាយ មួយទៀត ភិក្ខុជាអ្នកមានសីល សង្រួមក្នង​បាតិមោក្ខ​សំវរសីល​​បរិបូណ៌ ដោយអាចារៈនឹងគោចរៈ ជាអ្នក​ឃើញ​​​ភ័យ​ក្នុង ទោស​សូម្បី​​​​​​​​បន្តិចបន្តួច សមាទានសិក្សាក្នុងសិក្ខាបទ​ទាំង​ឡាយ នេះជា ហេតុទី ៤ បច្ច័យទី ៤ រមែងប្រព្រឹត្តទៅ ដើម្បីបាននូវបញ្ញា​ជាខាងដើមនៃមគ្គ​ព្រហ្មចារ្យដែលខ្លួនមិនទាន់បាន ដើម្បី​​​​ធ្វើបញ្ញា​ដែល​ ខ្លួន​បាន​ស៊ប់ហើយ ឲ្យជា​​​​ភិយ្យោភាព ធំទូលាយ ចម្រើន បរិបូណ៌ឡើង ។ ម្នាលអាវុសោ​ទាំង​ឡាយ មួយទៀត ភិក្ខុជាពហុស្សូត ចេះចាំនូវពុទ្ធវចនៈ​ដែលខ្លួន​បាន​ស្តាប់​​​​​ហើយ សន្សំទុកនូវពុទ្ធវចនៈដែលខ្លួនបានស្តាប់ហើយ ធម៌ទាំងឡាយណា ពីរោះបទ​ដើម ពីរោះបទកណ្តាល ពីរោះបទចុង ប្រកាសនូវព្រហ្មចារ្យ ព្រមទាំងអត្ថ ទាំងព្យញ្ជនៈដ៏​បរិសុទ្ធ​​​បរិបូណ៌ទាំងអស់ ធម៌ដែលមាន​សភាព​​ដូច្នោះ ភិក្ខុនោះឯង ក៏បានស្តាប់ច្រើន បានចាំទុក ចាំរត់មាត់ ចាំជាប់ក្នុងចិត្ត បានចាក់ធ្លុះល្អដោយទិដ្ឋិ នេះជាហេតុទី ៥ បច្ច័យទី ៥ រមែងប្រព្រឹត្តទៅ ដើម្បីបាននូវ បញ្ញាជាខាងដើមនៃមគ្គ​ព្រហ្មចារ្យ​ដែលខ្លួនមិនទាន់បាន ដើម្បី​ធ្វើ​បញ្ញាដែលខ្លួនបានស៊ប់ហើយ ឲ្យ​ជាភិយ្យោភាព ធំទូលាយ ចម្រើន បរិបូណ៌​ឡើង ។ ម្នាលអាវុសោទាំង​ឡាយ មួយទៀត ភិក្ខុអ្នកមាន​សេចក្តី​ព្យាយាមប្រារព្ធ ដើម្បី​លះ​បង់​​នូវធម៌ទាំង​ឡាយ​ជាអកុសល ដើម្បីញ៉ាំង​ធម៌​ទាំងឡាយ ជាកុសលឲ្យកើតឡើង ជាអ្នក​មានកម្លាំង មានសេចក្តីប្រឹង​ប្រែង​ខ្ជាប់​ខ្ជួន មិនដាក់ចុះនូវ ធុរៈក្នុងធម៌​ទាំងឡាយ​ជាកុសល នេះជាហេតុទី ៦ បច្ច័យ​ទី ៦ រមែងប្រព្រឹត្តទៅ ដើម្បី​បាននូវ បញ្ញាជាខាងដើម​នៃមគ្គ​ព្រហ្មចារ្យ​​ដែលខ្លួនមិនទាន់បាន ដើម្បីធ្វើ​បញ្ញា​​ដែលខ្លួន បានស៊ប់ហើយ ឲ្យជា​ភិយ្យោភាព ធំទូលាយ ចម្រើន បរិបូណ៌​ឡើង ។ ម្នាលអាវុសោ​ទាំងឡាយ មួយទៀត ភិក្ខុជាអ្នកមានស្មារតី ប្រកបដោយស្មារតីនឹងភាព​ជា​អ្នក​មានប្រាជ្ញាចាស់ក្លា ក៏ខ្ពង់ខ្ពស់ នឹកឃើញ នូវអំពើដែលខ្លួនធ្វើរួ​ចយូរ​ហើយ​​ផង នូវសម្តីដែលខ្លួននិយាយ​រួចយូរហើយ​ផង នេះជា ហេតុទី ៧ បច្ច័យទី ៧ ប្រព្រឹត្តទៅ ដើម្បីបាននូវបញ្ញាជាខាង​ដើមនៃ​មគ្គព្រហ្មចារ្យ​ដែល​ខ្លួនមិនទាន់បាន ដើម្បី ធ្វើបញ្ញាដែលខ្លួន​បាន​ស៊ប់​ហើយ ឲ្យជាភិយ្យោភាព ធំទូលាយ ចម្រើន បរិបូណ៌ឡើង ។ ម្នាល​អាវុសោ​ទាំងឡាយ មួយទៀត ភិក្ខុជាអ្នកពិចារណា​ឃើញ​នូវទីកើត ទីរលត់​ក្នុង​​ឧបាទានក្ខន្ធ ទាំង ៥ ថា រូបដូច្នេះ ហេតុជាទីកើតរបស់រូបដូច្នេះ ការ​រលត់​ទៅនៃរូបដូច្នេះ វេទនា​ដូច្នេះ ហេតុជាទីកើតរបស់វេទនាដូច្នេះ ការរ​លត់​ទៅនៃ​​​វេទនា​ដូច្នេះ សញ្ញា​ដូច្នេះ ហេតុជាទីកើតរបស់សញ្ញាដូច្នេះ ការរលត់ទៅនៃសញ្ញាដូច្នេះ សង្ខារ​ទាំង​ឡាយដូច្នេះ ហេតុជាទីកើតរបស់​សង្ខារទាំងឡាយដូច្នេះ ការរលត់ទៅ​នៃ​សង្ខារ​​​​ ទាំងឡាយដូច្នេះ វិញ្ញាណ​ដូច្នេះ ហេតុជាទីកើតនៃវិញ្ញាណដូច្នេះ ការ រលត់ទៅនៃវិញ្ញាណ​ដូច្នេះ នេះជាហេតុទី ៨ បច្ច័យទី ៨ រមែងប្រព្រឹត្តទៅ ដើម្បី​​​បាន​នូវបញ្ញាជា ខាង​ដើមនៃ​មគ្គព្រហ្មចារ្យ​​​ដែលខ្លួនមិនទាន់បាន ដើម្បី​ធ្វើបញ្ញាដែលខ្លួន​បានស៊ប់​ហើយ ឲ្យជាភិយ្យោ​ភាព ធំទូលាយ ចម្រើន បរិបូណ៌​ឡើង ។ ធម៌ទាំង ៧ នេះ មានឧបការៈច្រើន ។</p>
        <p><a class='ref km' id='km៣១៦' href='#km៣១៦'>៣១៦</a>ធម៌ ៨ ដែលគួរចម្រើន តើដូចម្តេចខ្លះ ។ ផ្លូវដ៏ប្រសើរ​ប្រកបដោយអង្គ ៨ គឺ សេចក្តីឃើញត្រូវ ១ សេចក្តីត្រិះរិះត្រូវ ១ និយាយត្រូវ ១ ធ្វើការងារត្រូវ ១ ចិញ្ចឹម​ជីវិតត្រូវ ១ ព្យាយាមត្រូវ ១ ការរលឹកត្រូវ ១ ការតាំងចិត្តនឹងត្រូវ ១ ។ ធម៌ទាំង ៨ នេះ គួរចម្រើន ។</p>
        <p><a class='ref km' id='km៣១៧' href='#km៣១៧'>៣១៧</a>ធម៌ ៨ ដែលគួរកំណត់ដឹង តើដូចម្តេចខ្លះ ។ លោកធម៌ ៨ ប្រការ គឺ មានលាភ ១ ឥតលាភ ១ មានយស ១ ឥតយស ១ សេចក្តីនិន្ទា ១ សេចក្តីសរសើរ ១ សុខ ១ ទុក្ខ ១ ។ ធម៌ ទាំង ៨ នេះ គួរកំណត់ដឹង ។</p>
        <p><a class='ref km' id='km៣១៨' href='#km៣១៨'>៣១៨</a>ធម៌ ៨ ដែលគួរលះបង់ តើដូចម្តេចខ្លះ ។ សភាពដែលខុស ៨ យ៉ាង គឺ សេចក្តីឃើញខុស ១ សេចក្តីត្រិះរិះខុស ១ ពោលពាក្យខុស ១ ធ្វើការងារខុស ១ ចិញ្ចឹមជីវិតខុស ១ ព្យាយាមខុស ១ ការរលឹកខុស ១ ការតាំងចិត្តខុស ១ ។ ធម៌ទាំង ៨ នេះ គួរលះបង់ ។</p>
        <p><a class='ref km' id='km៣១៩' href='#km៣១៩'>៣១៩</a>ធម៌ ៨ ជាចំណែកនៃសេចក្តីវិនាស តើមានដូចម្តេចខ្លះ ។ កុសីតវត្ថុ (ហេតុ​​​​​​នៃ បុគ្គលខ្ជិល) ៨ យ៉ាង ម្នាលអាវុសោទាំងឡាយ ភិក្ខុក្នុង​សាសនានេះ ជាអ្នកត្រូវ​ធ្វើការងារ ភិក្ខុនោះមានគំនិតយ៉ាងនេះថា អាត្មា​អញ​នឹងត្រូវធ្វើការងារហ្នឹងឯង តែកាល​បើ​អាត្មាអញធ្វើ ការងារទៅ កាយ​នឹងលំបាក បើដូច្នោះ មានតែអាត្មាអញដេកសិន ។ ភិក្ខុនោះក៏ដេកទៅ មិន​បាន ប្រារព្ធសេចក្តីព្យាយាម ដើម្បីដល់នូវគុណធម៌​ដែល​ខ្លួនមិន​ទាន់ដល់ ដើម្បីត្រាស់ដឹងនូវគុណ ធម៌ដែលខ្លួនមិនទាន់ត្រាស់ដឹង ដើម្បីធ្វើឲ្យជាក់​ច្បាស់​នូវ​​គុណ​ធម៌ ដែលខ្លួនមិនទាន់ធ្វើឲ្យជាក់ច្បាស់ នេះជាកុសីតវត្ថុទី ១ ។ ម្នាលអាវុសោ​ទាំងឡាយ មួយទៀត ការងារដែលភិក្ខុធ្វើរួចហើយ ភិក្ខុនោះ​មាន​គំនិតយ៉ាងនេះថា អាត្មា​អញ​​ធ្វើការងាររួចហើយ តែថាកាលដែលអាត្មា អញធ្វើការងារនុ៎ះឯង កាយក៏លំបាក បើដូច្នោះ មានតែអាត្មាអញដេក សិន ។ ភិក្ខុនោះក៏ដេកទៅ មិនបានប្រារព្ធសេចក្តី​ព្យាយាម ។បេ។ ដើម្បីធ្វើ​ឲ្យជាក់ច្បាស់នូវគុណធម៌ ដែលខ្លួនមិនទាន់ ធ្វើឲ្យជាក់ច្បាស់ នេះជា​កុសីតវត្ថុទី ២ ។ ម្នាលអាវុសោទាំងឡាយ មួយទៀត ភិក្ខុត្រូវដើរទៅ កាន់ផ្លូវ ភិក្ខុនោះមានគំនិតយ៉ាងនេះថា អាត្មាអញត្រូវដើរទៅកាន់ផ្លូវហ្នឹងឯង តែថា​កាលដែល អាត្មាអញដើរទៅកាន់ផ្លូវនុ៎ះ កាយនឹងលំបាក បើដូច្នោះ មានតែ​អាត្មាអញដេកសិន ។ ភិក្ខុនោះ ក៏ដេកទៅ មិនបានប្រុងប្រៀប​សេចក្តី​ព្យាយាម ។បេ។ ដើម្បីធ្វើឲ្យជាក់​ច្បាស់​នូវគុណធម៌ ដែលខ្លួនមិនទាន់​ធ្វើឲ្យ​ជាក់ច្បាស់ នេះជាកុសីតវត្ថុទី ៣ ។ ម្នាលអាវុសោ​ទាំងឡាយ មួយទៀត ភិក្ខុបាន​ដើរទៅកាន់ផ្លូវរួចហើយ ភិក្ខុនោះមានគំនិតយ៉ាងនេះថា អាត្មាអញ​បានដើរទៅកាន់ផ្លូវរួចហើយ តែថាកាលដែលអាត្មាអញដើរទៅកាន់​ផ្លូវនុ៎ះ​ឯង​ កាយនឹងលំបាក បើដូច្នោះ មានតែអាត្មាអញដេកសិន ។ ភិក្ខុនោះ​ក៏ដេកទៅ មិនបានប្រុង​ប្រៀបសេចក្តីព្យាយាម ។បេ។ ដើម្បីធ្វើ​ឲ្យជាក់​ច្បាស់​នូវគុណធម៌ ដែលខ្លួនមិនទាន់ធ្វើ​ឲ្យជាក់ច្បាស់ នេះជាកុសីតវត្ថុទី ៤ ។ ម្នាល​អាវុសោទាំងឡាយ មួយទៀត ភិក្ខុកាលដើរ​ទៅបិណ្ឌបាតក្នុង​ស្រុកឬ​និគម មិនបានភោជនសៅហ្មងឬថ្លៃថ្លា ល្មមនឹងឆ្អែតគ្រប់​គ្រាន់​​​បាន ភិក្ខុនោះ​មាន​គំនិតយ៉ាងនេះថា អាត្មាអញបាន ទៅបិណ្ឌបាត​ក្នុងស្រុក​ឬនិគម មិនបាន​ភោជន​សៅហ្មងឬថ្លៃថ្លា ល្មមនឹងឆ្អែត​គ្រប់គ្រាន់បាន​ឡើយ កាយរ​បស់អាត្មា​អញនោះនឿយហត់ ជាកាយមិនគួរនឹងប្រកបការងារបាន បើដូច្នោះ មាន​តែ​អាត្មាអញ​ដេកសិន ។ ភិក្ខុនោះក៏ដេកទៅ មិនផ្តួចផ្តើម​សេចក្តីព្យាយាម ។បេ។ ដើម្បីធ្វើឲ្យជាក់​ច្បាស់នូវគុណធម៌ ដែលខ្លួនមិន​ទាន់​ធ្វើឲ្យជាក់ច្បាស់ នេះជាកុសីតវត្ថុទី ៥ ។ ម្នាលអាវុសោទាំងឡាយ មួយ​ទៀត ភិក្ខុដើរទៅ បិ​ណ្ឌបាត​ក្នុងស្រុកឬនិគម ក៏បានភោជន សៅហ្មង ឬថ្លៃថ្លា ល្មមនឹងឆ្អែត​គ្រប់​គ្រាន់បាន ភិក្ខុនោះមានគំនិតយ៉ាងនេះថា អាត្មាអញ​កាលដើរទៅ បិណ្ឌបាត​ក្នុងស្រុកឬនិគម បានភោជនសៅហ្មងឬថ្លៃថ្លា ល្មម​នឹង​ឆ្អែត​គ្រប់​​​​គ្រាន់​បានហើយ កាយរបស់អាត្មាអញនោះធ្ងន់ ជាកាយមិន​គួរនឹង​ប្រកប​ការងារ​បាន ទំនងដូចជាសណ្តែក រាជមាសដែលត្រូវទឹកហើយ បើដូច្នោះ មានតែអាត្មាអញដេក​សិន ។ ភិក្ខុនោះក៏ដេកទៅ មិនបាន​ផ្តួចផ្តើម​សេចក្តី​ព្យាយាម ។បេ។ ដើម្បីធ្វើឲ្យជាក់​ច្បាស់នូវគុណធម៌ ដែលខ្លួន​មិន​ទាន់ ធ្វើឲ្យ​ជាក់​​ច្បាស់ នេះជាកុសីតវត្ថុទី ៦ ។ ម្នាលអាវុសោ​​ទាំងឡាយ មួយទៀត ភិក្ខុ​ជាអ្នកកើត អាពាធបន្តិចបន្តួចសោះទេ ភិក្ខុនោះ​​​មានគំនិត​យ៉ាងនេះថា អាត្មា​​​​​​​​អញជាអ្នកទើបនឹងកើត អាពាធនេះ មានប្រមាណ​តិច​​ទេ តែជា​អាពាធ​​​​​​គួរសម្ងំដេក បើដូច្នោះ មានតែអាត្មាអញដេកសិន ។ ភិក្ខុនោះ​ក៏ដេក​ទៅ ។បេ។ ដើម្បីធ្វើឲ្យជាក់ច្បាស់នូវគុណធម៌ ដែលខ្លួនមិនទាន់ធ្វើឲ្យ ជាក់​ច្បាស់ នេះជាកុសីតវត្ថុទី ៧ ។ ម្នាលអាវុសោទាំងឡាយ មួយទៀត ភិក្ខុទើប​តែ​នឹងបានជា សះស្បើយពីជំងឺថ្មីៗ ភិក្ខុនោះមានគំនិតយ៉ាងនេះថា អាត្មា​អញ​បានជាសះស្បើយពី​ជំងឺ​ថ្មីៗ ហើយឯកាយរបស់​ អាត្មាអញក៏​នៅ​ទុព្វ​ភាព មិន​គួរប្រកបការងារបាននៅឡើយ ណ្ហើយចុះ អាត្មាអញដេកសិន ។ ភិក្ខុនោះក៏ដេកទៅ មិនបានប្រុងប្រៀបសេចក្តីព្យាយាម ដើម្បីបាន​ដល់​​នូវ​​គុណធម៌ ដែលខ្លួនមិនទាន់បានដល់ ដើម្បីត្រាស់ដឹងនូវគុណធម៌​ដែល​ខ្លួន​​មិនទាន់បានត្រាស់ដឹង ដើម្បីធ្វើឲ្យជាក់ច្បាស់នូវគុណធម៌ ដែល​ខ្លួន​មិន​ទាន់​ធ្វើឲ្យជាក់​​ច្បាស់ នេះជាកុសីតវត្ថុទី ៨ ។ ធម៌ទាំង ៨ នេះ ជា​ចំណែក​ខាង​សេចក្តីវិនាស ។</p>
        <p><a class='ref km' id='km៣២០' href='#km៣២០'>៣២០</a>ធម៌ ៨ ជាចំណែកវិសេស តើដូចម្តេចខ្លះ ។ អារព្ភវត្ថុ (ហេតុនៃ​ការ​ប្រារព្ធសេចក្តីព្យាយាម) ៨ ម្នាលអាវុសោទាំងឡាយ ភិក្ខុក្នុង​សាសនានេះ ជាអ្នកត្រូ​វ​ធ្វើការងារ ភិក្ខុនោះមាន គំនិតយ៉ាងនេះថា អាត្មា​អញនឹងត្រូវធ្វើការហ្នឹងឯង តែកាលបើ​អាត្មាអញធ្វើការងារទៅហើយ មិន​ងាយ​នឹងធ្វើទុកក្នុងចិត្ត នូវពាក្យប្រៀន​ប្រដៅរបស់ ​ព្រះពុទ្ធទាំង​ឡាយ​បាន​​​​ឡើយបើដូច្នោះ មានតែអាត្មាអញនឹងតាំងផ្តើមសេចក្តីព្យាយាម ដើម្បី​ដល់​​នូវគុណធម៌ដែលអាត្មាអញ មិនទាន់បានដល់ ដើម្បីត្រាស់ដឹងនូវ​គុណធម៌​ដែល​​​អាត្មាអញមិនទាន់បានត្រាស់ដឹង ដើម្បីធ្វើឲ្យជាក់ច្បាស់ ​នូវគុណធម៌ ដែលអាត្មា​អញមិនទាន់បានធ្វើឲ្យជាក់ច្បាស់ ។ ភិក្ខុនោះ ក៏តាំងផ្តើមសេចក្តី​ព្យាយាម ដើម្បីដល់​នូវធម៌ដែលខ្លួនមិនទាន់បានដល់ ដើម្បីត្រាស់ដឹង​នូវ​គុណធម៌ដែលខ្លួន មិនទាន់បានត្រាស់​ដឹង ដើម្បីធ្វើឲ្យ​ជាក់ច្បាស់នូវ​គុណ​ធម៌ ដែលខ្លួនមិនទាន់បានធ្វើឲ្យជាក់ច្បាស់ នេះជា អារព្ភវត្ថុ ទី ១ ។ ម្នាល​អាវុសោ​ទាំងឡាយ មួយទៀត ការងារភិក្ខុបាន​ធ្វើរួចហើយ ភិក្ខុនោះមា​​ន​គំនិត​​យ៉ាងនេះថា អាត្មាអញបានធ្វើការងា​ររួច​ហើយ ឯអាត្មាអញកាល​ដែល​ធ្វើ ការងារនុ៎ះឯង មិនអាចធ្វើទុកក្នុង​ចិត្តនូវពាក្យ​ប្រៀនប្រដៅរបស់​ព្រះពុទ្ធ​​​ទាំង​ឡាយ​​​បានឡើយ បើដូច្នោះ មាន​តែ​​​អាត្មាអញតាំងផ្តើម​សេចក្តី​ព្យាយាម ដើម្បីដល់នូវ​គុណ​​​​​​​​ធម៌ដែល​អាត្មា​​អញ មិនទាន់បានដល់ ដើម្បី​ត្រាស់ដឹងនូវគុណធម៌ដែលអាត្មាអញ ​មិន​​ទាន់​បានត្រាស់ដឹង ដើម្បីធ្វើឲ្យ ជាក់ច្បាស់នូវគុណធម៌​ដែលអាត្មាអញ​ មិន​ទាន់​បាន​ធ្វើឲ្យជាក់ច្បាស់ ។បេ។ នេះជា អារព្ភវត្ថុ ទី ២ ។ ម្នាលអាវុសោទាំង​ឡាយ មួយទៀត ភិក្ខុត្រូវដើរ​ទៅ​កាន់ផ្លូវ ភិក្ខុនោះមានមានគំនិត​យ៉ាងនេះ​ថា ផ្លូវហ្នឹងឯង អាត្មា​អញ​នឹង​ត្រូវ​ដើទៅ តែកាលបើអាត្មាអញដើរទៅកាន់ផ្លូវ មិនងាយនឹង ធ្វើក្នុងចិត្តនូវ​ពាក្យ​ប្រៀន​ប្រដៅរបស់ព្រះពុទ្ធទាំង​ឡាយបាន​ទេ បើដូច្នោះ មានតែ​អាត្មាអញ​តាំង ផ្តើមសេចក្តី​ព្យាយាម ដើម្បីដល់នូវ​គុណ​ធម៌​​ដែលអាត្មាអញមិនទាន់​បាន​ដល់ ដើម្បីត្រាស់ដឹងនូវ គុណ​​​​​​​​​ធម៌​ដែល​​អាត្មាអញមិន​ទាន់​បានត្រាស់​ដឹង ដើម្បីធ្វើឲ្យជាក់ច្បាស់នូវគុ​ណ​ធម៌​​​ ដែល​​​​​​អាត្មាអញមិនទាន់បានធ្វើ​ឲ្យ​ជាក់​ច្បាស់ ។ ភិក្ខុនោះក៏តាំង​ផ្តើម​សេចក្តី​ព្យាយាម ដើម្បីដល់នូវគុណធម៌ ដែល​​​ខ្លួន​មិនទាន់បានដល់ ដើម្បី​ត្រាស់​ដឹងនូវគុណធម៌ ដែលខ្លួន​មិន​ទាន់​បាន​​​​​​​ត្រាស់ដឹង ដើម្បីធ្វើឲ្យ ជាក់​ច្បាស់​​នូវគុណធម៌ដែល​ខ្លួនមិន​ទាន់​បាន​​​ធ្វើ​ឲ្យ​ជាក់​ច្បាស់ នេះជាអារព្ភវត្ថុ ទី ៣ ។ ម្នាលអាវុសោទាំងឡាយ មួយ​ទៀត ភិក្ខុ​ទៅកាន់​ផ្លូវរួចហើយ ភិក្ខុ​នោះមាន​មានគំនិតយ៉ាងនេះថា អាត្មា​អញ​បាន​ដើរទៅកាន់ផ្លូវរួចហើយ ឯ​អាត្មាអញ កាលដែលដើរ​ទៅកាន់​ផ្លូវ​នុ៎ះ​ឯងមិន​អាច ធ្វើទុកក្នុងចិត្ត​នូវពាក្យ​ប្រៀន​ប្រដៅ​របស់​ ព្រះពុទ្ធទាំងឡាយ​បាន​​ឡើ​យ មានតែអាត្មាអញតាំង ផ្តើម​សេចក្តី​ព្យាយាម ដើម្បីដល់នូវគុណ​ធម៌​ដែល​​​អាត្មា​អញមិនទាន់បាន​ដល់ ដើម្បី​ត្រាស់ដឹងនូវ គុណធម៌​ដែល​អា​ត្មា​អញ​មិនទាន់​បានត្រាស់ដឹង ដើម្បីធ្វើ​ឲ្យជាក់ច្បាស់នូវគុណធម៌ដែលអាត្មា អញ​មិន​ទាន់​បានធ្វើឲ្យជាក់​ច្បាស់ ។ ភិក្ខុនោះក៏តាំងផ្តើមសេចក្តីព្យាយាម ដើម្បី​ដល់​​នូវគុណធម៌ ដែល​ខ្លួន​មិន​ទាន់បានដល់ ដើម្បីត្រាស់ដឹងនូវ​គុណ​ធម៌​ដែល​​ខ្លួន​មិន​ទាន់​បាន​​ត្រាស់​​​ដឹង ដើម្បីធ្វើឲ្យជាក់ច្បាស់នូវគុណធម៌ ​ដែល​ខ្លួន​មិនទាន់បាន​ធ្វើឲ្យ​ជាក់ច្បាស់ នេះជា អារព្ភវត្ថុ ទី ៤ ។ ម្នាលអាវុសោ​ទាំងឡាយ មួយទៀត ភិក្ខុកាល​ដើរ​ទៅបិណ្ឌបាត​ក្នុងស្រុកឬនិគម មិនបាន​ភោជនសៅហ្មង​ឬថ្លៃថ្លា ល្មមនឹង​ឆ្អែត​គ្រប់គ្រាន់បាន ភិក្ខុនោះ​មាន​គំនិត​យ៉ាង​​​នេះថា អាត្មា​អញកាល ដើរ​ទៅបិណ្ឌបាតក្នុងស្រុកឬនិគម មិនបាន​ភោជនសៅហ្មង​ឬថ្លៃថ្លា ល្មមនឹង​ឆ្អែតគ្រប់គ្រាន់ កាយរបស់​អាត្មា​អញ​នោះ​ស្រាល ជាកាយ​គួរ​ប្រកប​ការ​ងារ​បានបើដូច្នោះ អាត្មាអញតាំងផ្តើម​សេចក្តី​ព្យាយាម ។បេ។ ដើម្បី​ធ្វើឲ្យ​ជាក់ច្បាស់នូវគុណធម៌ ដែលអាត្មាអញមិនទាន់ បាន​ធ្វើឲ្យ​ជាក់ច្បាស់ ។ ភិក្ខុនោះ ក៏តាំងផ្តើមសេចក្តីព្យាយាម ដើម្បីដល់​នូវគុណធម៌ ដែលខ្លួន មិនទាន់បានដល់ ដើម្បីត្រាស់ដឹងនូវគុណ​ធម៌ដែល​ខ្លួន​មិន​ទាន់​បាន​ត្រាស់​ដឹង ដើម្បីធ្វើឲ្យជាក់ ច្បាស់នូ​វ​គុណ​​​​ធម៌​​ដែលខ្លួនមិន​ទាន់បា​ន​ធ្វើឲ្យ​ជាក់​ច្បាស់ នេះជាអារព្ភវត្ថុ ទី ៥ ។ ម្នាលអាវុសោទាំងឡាយ មួយ​ទៀត ភិក្ខុកាលដើរទៅបិណ្ឌបាតក្នុងស្រុកឬនិគម បានភោជនសៅហ្មង​​ឬថ្លៃថ្លា ល្មមនឹងឆ្អែតគ្រប់គ្រាន់បាន ភិក្ខុនោះ មានគំនិតយ៉ាងនេះថា អាត្មា​អញ​កាលដើរទៅបិណ្ឌបាតក្នុងស្រុកឬនិគម បានភោជនសៅហ្មងឬថ្លៃថ្លា ល្មម​នឹង​ឆ្អែតគ្រប់គ្រាន់ហើយ កាយរបស់អាត្មាអញនោះ មានកម្លាំង​គួរនឹង​ប្រកបការងារបាន បើដូច្នោះ មានតែអាត្មាអញ តាំងផ្តើម​សេចក្តី​ព្យាយាម ដើម្បីដល់នូវគុណធម៌​ដែល​អាត្មាអញមិនទាន់បានដល់ ដើម្បីត្រាស់ដឹងនូ​វ​គុណធម៌ដែលអាត្មាអញមិនទាន់​បាន​ត្រាស់​​ដឹង ដើម្បីធ្វើឲ្យជាក់​ច្បាស់នូវ​គុណធម៌ ដែលអាត្មាអញមិនទាន់បានធ្វើ​ឲ្យជាក់​​ច្បាស់ ។ ភិក្ខុនោះ ក៏តាំង​ផ្តើមសេចក្តីព្យាយាម ដើម្បីដល់នូវគុណធម៌ ដែលខ្លួនមិន​ទាន់បានដល់ ដើម្បី​ត្រាស់ដឹងនូវគុណធម៌ដែលខ្លួនមិនទាន់បានត្រាស់ដឹង ដើម្បីធ្វើឲ្យជាក់ ច្បាស់នូវគុណធម៌ដែលខ្លួនមិនទាន់បានធ្វើឲ្យជាក់ច្បាស់ នេះជា អារព្ភវត្ថុ ទី ៦ ។ ម្នាលអាវុសោទាំងឡាយ មួយទៀត ភិក្ខុជាអ្នកទើបនឹងកើត​អាពាធ​បន្តិចបន្តួចទេ ភិក្ខុ​នោះ​មានគំនិតយ៉ាងនេះថា អាត្មាអញកើត​អាពាធបន្តិ​ចបន្តួចហើយ តែអាពាធរបស់​អាត្មា​​អញ គង់តែនឹងចម្រើនឡើងដោយហេតុ​នេះមិនខាន បើដូច្នោះមានតែអាត្មាអញ តាំងផ្តើមសេចក្តីព្យាយាម ដើម្បី​ដល់​នូវគុណធម៌ដែលអាត្មាអញមិនទាន់បានដល់ ដើម្បី​ត្រាស់​ដឹងនូវគុណ​ធម៌​ដែលអាត្មា អញមិនទាន់បានត្រាស់ដឹង ដើម្បីធ្វើឲ្យជាក់ច្បាស់នូវ​គុណ​ធម៌ ដែលអាត្មាអញមិនទាន់បានធ្វើ ឲ្យជាក់ច្បាស់ ។ ភិក្ខុនោះ ក៏តាំងផ្តើម​សេចក្តីព្យាយាម ដើម្បីដល់នូវគុណធម៌ ដែលខ្លួនមិនទាន់ បាន​ដល់ ។បេ។ ដើម្បីធ្វើ​ឲ្យជាក់ច្បាស់នូវគុណធម៌ ដែល​ខ្លួនមិនទាន់បាន​ធ្វើឲ្យ​ជាក់ច្បាស់ នេះជា អារព្ភវត្ថុ ទី ៧ ។ ម្នាលអាវុសោទាំងឡាយ មួយទៀត ភិក្ខុទើប​តែ​នឹងបានជាសះស្បើយពីជំងឺថ្មីៗ ភិក្ខុនោះ មានគំនិតយ៉ាងនេះថា អាត្មា​អញ​បាន​ជាសះស្បើយពីជំងឺថ្មីៗ ហើយអាពាធអាត្មាអញ​សមជា​រើ​ត្រឡប់ក​ម្រើក​ឡើងវិញ (លាប់) ដោយហេតុនោះមិនខាន បើដូច្នោះ មាន​តែ​អាត្មា​​​​​​អញ តាំង​ផ្តើមសេចក្តីព្យាយាម ដើម្បីដល់នូវគុណធម៌ដែល ​អាត្មា​អញមិន​ទាន់​បាន​​​​ដល់ ដើម្បីត្រាស់ដឹងនូវគុណធម៌ដែល​អាត្មាអញមិន​ទាន់បាន​ត្រាស់​ដឹង ដើម្បីធ្វើឲ្យ​ជាក់​​ច្បាស់នូវគុណធម៌ ដែលអាត្មាអញ​មិនទាន់បាន​ធ្វើឲ្យ​ជាក់​ច្បាស់ ។ ភិក្ខុនោះ ក៏តាំង​ផ្តើមសេចក្តីព្យាយាម ដើម្បីដល់នូវ​គុណធម៌ ដែល​ខ្លួន​មិនទាន់បានដល់ ដើម្បីត្រាស់ដឹង​នូវ​គុណធម៌ ដែលខ្លួន​មិន​ទាន់​បាន​ត្រាស់ដឹង ដើម្បីធ្វើឲ្យជាក់ច្បាស់​នូវគុណ​ធម៌ ដែលខ្លួន​មិន​​ទាន់បាន​ធ្វើឲ្យ​ជាក់​ច្បាស់ នេះជា អារព្ភវត្ថុ ទី ៨ ។ ធម៌ទាំង ៨ នេះ ជាចំណែកវិសេស ។ </p>
        <p><a class='ref km' id='km៣២១' href='#km៣២១'>៣២១</a>ធម៌ ៨ ដែលយល់បានដោយក្រ តើដូចម្តេចខ្លះ ។ ខណៈ​មិនគួរ សម័យ​មិនគួរ ដើម្បីនៅប្រព្រឹត្តព្រហ្មចារ្យមាន ៨ យ៉ាង ម្នាលអាវុសោ​ទាំងឡាយ ព្រះតថាគតជាអរហន្តសម្មាសម្ពុទ្ធ​ត្រាស់ដឹងហើយ ​ក្នុង​លោក​នេះ ទាំងបានសម្តែងធម៌ដែលប្រព្រឹត្ត​ទៅ ដើម្បីសេចក្តី ស្ងប់រម្ងាប់​កិលេស ជាធម៌ប្រព្រឹត្តទៅ ដើម្បីព្រះនិព្វាន ជាផ្លូវធ្វើ​ដំណើរទៅកាន់​សេចក្តី​ត្រាស់​ដឹង ជាធម៌ដែលព្រះសុគត ទ្រង់ប្រកាសហើយ តែបុគ្គល​នេះឯង​ត្រឡប់ជា​ទៅ​កើតក្នុងនរកវិញ នេះឈ្មោះថា ខណៈមិនគួរ សម័យមិនគួរ ដើម្បី​នៅ​ប្រព្រឹត្តព្រហ្មចារ្យទី ១ ។ ម្នាលអាវុសោទាំងឡាយ មួយទៀត ព្រះតថាគតជា​អរហន្តសម្មាសម្ពុទ្ធត្រាស់ដឹងហើយក្នុងលោក ទាំងបាន​សម្តែង​​ធម៌ដែល​ប្រ​ព្រឹត្ត​ទៅ ដើម្បី​​សេចក្តីស្ងប់រម្ងាប់កិលេស ជាធម៌ប្រព្រឹត្ត​ទៅ ដើម្បី​ព្រះ​និព្វាន ជាផ្លូវធ្វើដំណើរ​ទៅ​កាន់ សេចក្តីត្រាស់ដឹង ជាធម៌ដែល​ព្រះសុគត​ទ្រង់​ប្រកាស​ហើយ តែបុគ្គល នេះឯង​ត្រឡប់​​ជាទៅកើត​ក្នុង​កំណើ​​ត​តិរច្ឆានវិញ នេះឈ្មោះថា ខណៈមិនគួរ សម័យមិន​គួរ ដើម្បីនៅ​ប្រព្រឹត្តព្រហ្មចារ្យទី ២ ។ ម្នាលអាវុសោទាំងឡាយ មួយទៀត ព្រះតថាគត​ជាអរហន្តសម្មាសម្ពុទ្ធ​ត្រាស់​​​​ដឹងហើយក្នុងលោក ទាំងបានសម្តែង​ធម៌ដែល​ប្រព្រឹត្តទៅ ដើម្បី​សេចក្តី​ស្ងប់ រម្ងាប់កិលេស ជាធម៌ប្រព្រឹត្តទៅ ដើម្បី​ព្រះនិព្វាន ជាផ្លូវធ្វើ​ដំណើរ​​ទៅកាន់សេចក្តីត្រាស់ដឹង ជាធម៌ដែល​ព្រះសុគត​ទ្រង់​ប្រកាសហើយ តែបុគ្គលនេះឯង ត្រឡប់ជាទៅ​កើតក្នុង​កំណើត ប្រេត​វិស័យវិញ នេះឈ្មោះ​ថា ខណៈមិនគួរ សម័យមិនគួរ ដើម្បី​នៅប្រព្រឹត្ត​ព្រហ្មចារ្យទី ៣ ។ ម្នាល​អាវុសោ​ទាំងឡាយ មួយទៀត ព្រះតថាគត​​​ជា​អរហន្ត​សម្មាសម្ពុទ្ធត្រាស់​ដឹង​ហើយ ក្នុងលោកទាំងបា​ន​សម្តែង​​ធម៌ដែល​ប្រព្រឹត្តទៅ ដើម្បីសេចក្តីស្ងប់​រម្ងាប់​​​​​កិលេស ។បេ។ តែ​បុគ្គល​នេះឯង ត្រឡប់​ជាទៅ​កើតក្នុង​ពួកទេវតា​ណា​មួយ ដែលមាន​អាយុ​វែង នេះឈ្មោះថា ខណៈ​មិនគួរ សម័យមិនគួរ ដើម្បីនៅប្រព្រឹត្តព្រហ្មចារ្យទី ៤ ។ ម្នាលអាវុសោ​ទាំងឡាយ មួយទៀត ព្រះតថាគតជា​អរហន្ត​សម្មាសម្ពុទ្ធ​ ត្រាស់ដឹងហើយ​ ក្នុងលោកទាំងបាន​សម្តែង​ធម៌ ។បេ។ តែបុគ្គល​នេះឯង ត្រឡប់ជាទៅ​កើត​ក្នុងពួក មិលក្ខជន​ដែ​ជា​អ្នកល្ងង់ខ្លៅ ក្នុងបច្ចន្តជនបទ ដែលជា​ប្រទេស​ឥត​មាន​គតិរបស់ភិក្ខុ ភិក្ខុនី ឧបាសក ឧបាសិកាឡើយ នេះឈ្មោះថា ខណៈមិនគួរ សម័យមិនគួរ ដើម្បីនៅប្រព្រឹត្ត ព្រហ្មចារ្យទី ៥ ។ ម្នាលអាវុសោ​ទាំងឡាយ មួយទៀត ព្រះតថាគតជា​អរហន្ត​សម្មាសម្ពុទ្ធ​ត្រាស់ដឹងហើយ​ក្នុងលោក ។បេ។ ឯបុគ្គល​​​​នេះត្រឡប់មក កើតក្នុងមជ្ឈិមជន​បទដែរ តែ​បុគ្គល​នោះ ជាមិច្ឆាទិដ្ឋិ មាន​សេចក្តី​​ឃើញខុសថា ទានដែល​បុគ្គល​ឲ្យហើយ​គ្មានផល ការបូជាធំគ្មានផល ការបូជា​តូច​​គ្មានផល ផល​វិបាក​​របស់កម្ម​ទាំង​ឡាយ ដែលបុគ្គលធ្វើល្អ​ធ្វើ​អាក្រក់មិនមាន លោក​​​​​​​​នេះ​មិនមាន លោកខាង​មុខ​​មិន​មានមាតា មិនមាន​បិតា​មិនមាន សត្វជា​ឱបបាតិកៈ​មិនមាន ពួក​សមណ​ព្រាហ្មណ៍ក្នុងលោក ដែលជាអ្នកដល់នូវ​សេចក្តីស្ងប់រម្ងាប់ ប្រតិបត្តិ​ត្រឹមត្រូវ ធ្វើឲ្យជាក់ច្បាស់នូវ​លោក​នេះនឹង​លោកខាងមុខ ដោយប្រាជ្ញារបស់​ខ្លួន ហើយ​ទើប​​ញ៉ាំង​អ្នក​ដទៃឲ្យដឹងផង ក៏មិនមាន ដូច្នេះ នេះឈ្មោះថា ​ខណៈមិនគួរ សម័យមិនគួរ ដើម្បីនៅ​ប្រព្រឹត្តព្រហ្មចារ្យទី ៦ ។ ម្នាល​អាវុសោ​ទាំងឡាយ មួយទៀត ព្រះតថាគតជា​អរហន្តសម្មាសម្ពុទ្ធ ត្រាស់​ដឹង​ហើយ​ក្នុងលោក ។បេ។ ឯបុគ្គល​នេះត្រឡប់មក កើតក្នុង​មជ្ឈិម​ជនបទដែរ តែ​បុគ្គលនោះ ជាអ្នក​ឥត​ប្រាជ្ញា ជាមនុស្សល្ងង់​ខ្លៅ ជាមនុស្សគ ជាមនុស្ស​មិន​អាច ដើម្បីដឹងសេចក្តី​អធិប្បាយរបស់ពាក្យ​ ដែលគេនិយាយល្អ ឬ​និយាយ​​​​​អាក្រក់បានឡើយ នេះ​ឈ្មោះថា ខណៈ​មិនគួរ សម័យមិនគួរ ដើម្បី​នៅ​​​​​ប្រព្រឹត្ត​ព្រហ្មចារ្យទី ៧ ។ ម្នាលអាវុសោ​ទាំងឡាយ មួយទៀត ព្រះតថាគត​​​​​​​​​​​​​​​​​​ជាអរហន្ត​សម្មាសម្ពុទ្ធ មិន​បាន​ត្រាស់​ដឹង​ហើយ​ក្នុងលោក ទាំង​មិន​បានសម្តែងធម៌ ដែលប្រព្រឹត្ត​ទៅ ដើម្បី​សេចក្តី​ស្ងប់រម្ងាប់​កិលេស ប្រព្រឹត្ត​ទៅដើម្បីបាននូវព្រះនិព្វាន ជាផ្លូវធ្វើ​ដំណើរ​ទៅកាន់​សេចក្តីត្រាស់ដឹង ជា​ធម៌​​ដែលព្រះសុគតទ្រង់ ប្រកាសហើយ តែបុគ្គលនេះ​ឯង បានត្រឡប់មក​កើតមជ្ឈិមជនបទហើយ ៗ ជាអ្នកមាន​ប្រាជ្ញា មិនល្ងង់ មិនមែនជាមនុស្សគ ជាអ្នកអាចដើម្បីដឹង សេចក្តី​អធិប្បាយ​របស់ពាក្យគេនិយាយល្អ ឬអាក្រក់​បាន នេះ​ឈ្មោះ​​​ថា ខណៈមិនគួរ សម័យ​មិនគួរ ដើម្បីនៅប្រព្រឹត្ត​ព្រហ្មចារ្យទី ៨ ។ ធម៌ ទាំង ៨ នេះ យល់​បាន​ដោយក្រ ។</p>
        <p><a class='ref km' id='km៣២២' href='#km៣២២'>៣២២</a>ធម៌ ៨ ដែលគួរឲ្យកើតឡើង តើដូចម្តេចខ្លះ ។ សេចក្តីត្រិះ​រិះរបស់​មហាបុរស ៨ យ៉ាង (ត្រិះរិះថា) នេះជាធម៌របស់បុគ្គលអ្នកមាន​សេចក្តី​ប្រាថ្នាតិច នេះ​មិន​​​​​មែន​​​ជាធម៌របស់ បុគ្គលអ្នកមានសេចក្តីប្រាថ្នា​ច្រើន ១ នេះជាធម៌របស់បុគ្គលអ្នក​មានសេចក្តីសន្តោស (ក្នុង បច្ច័យ ៤) នេះ​មិនមែនជាធម៌របស់បុគ្គលគ្មាន​សេចក្តី​សន្តោស ១ នេះជាធម៌របស់​បុគ្គល​​អ្នក មានសេចក្តីស្ងប់រម្ងាប់ នេះមិនមែនជាធម៌​របស់អ្នកត្រេកអរ​ក្នុងពួកក្រុម ១ នេះជាធម៌របស់ បុគ្គលអ្នកប្រារព្ធសេចក្តីព្យាយាម មិនមែន​ជា​ធម៌របស់បុគ្គលអ្នកខ្ជិលច្រអូស ១ នេះជាធម៌ របស់បុគ្គលអ្នក​មានស្មារតី​ខ្ជាប់ខ្ជួន នេះមិនមែនជាធម៌របស់បុគ្គលអ្នកភ្លេចស្មារតី ១ នេះជាធម៌ របស់​បុគ្គលអ្នក​មានចិត្តតាំងមាំ នេះមិនមែនជាធម៌របស់បុគ្គលអ្នក​មានចិត្ត​មិន​តាំងមាំ ១ នេះ ជាធម៌​របស់​​បុគ្គលអ្នកមានបញ្ញា នេះមិនមែនជាធម៌​របស់​បុគ្គល​អ្នកឥតបញ្ញា ១ នេះជាធម៌ របស់បុគ្គលអ្នកមានសេចក្តីត្រេកអរ ក្នុងដំណើរមិនយឺតយូរ មានតម្រេកក្នុងដំណើរ​មិនយឺតយូរ នេះជាធម៌របស់​បុគ្គលអ្នកមានសេចក្តីត្រេកអរ ក្នុងដំណើរមិនយឺតយូរ មានតម្រេកក្នុង ដំណើរយឺតយូរ ១ ។ ធម៌ទាំង ៨ នេះ គួរឲ្យកើតឡើង ។</p>
        <p><a class='ref km' id='km៣២៣' href='#km៣២៣'>៣២៣</a>ធម៌ ៨ ដែលគួរដឹងច្បាស់ តើដូចម្តេចខ្លះ ។ អភិភាយតនៈ​(ហេតុ​ជា​គ្រឿងគ្រប សង្កត់នូវធម៌ជាសត្រូវផង នូវអារម្មណ៍ផង) ៨យ៉ាង គឺបុគ្គលពួកមួយ មានសេចក្តី​​សំគាល់នូវ រូបខាងក្នុង ឃើញនូវរូបខាង​ក្រៅមានប្រមាណតិច មានពណ៌ល្អ ឬពណ៌អាក្រក់ គ្របសង្កត់ នូវរូប​ទាំងនោះ ហើយមានសេចក្តីសំគាល់យ៉ាងនេះថា អាត្មា​​​អញដឹង អាត្មាអញ​ឃើញដូច្នេះ នេះថា អភិភាយតនៈទី ១ ។ បុគ្គលពួកមួយ មានសេចក្តី​សំគាល់​នូវរូបខាងក្នុង ឃើញនូវរូបខាងក្រៅ មានប្រមាណច្រើន មានពណ៌​ល្អ ឬពណ៌អាក្រក់ គ្របសង្កត់ នូវរូបទាំងនោះ ហើយមាន សេចក្តីសំគាល់​យ៉ាងនេះថា អាត្មាអញដឹង អាត្មាអញឃើញដូច្នេះ នេះជា អភិភាយតនៈ​ទី ២ ។ បុគ្គលពួកមួយ មានសេចក្តីសំគាល់នូវអរូបខាងក្នុង ឃើញនូវរូបខាង​ក្រៅ មានប្រមាណតិច មានពណ៌​ល្អ ឬពណ៌អាក្រក់ គ្របសង្កត់នូវរូប​ទាំងនោះ ហើយមានសេចក្តីសំគាល់យ៉ាងនេះថា អាត្មាអញដឹង អាត្មាអញ​ឃើញ​ដូច្នេះ នេះជា អភិភាយតនៈទី ៣ ។ បុគ្គលពួកមួយ មានសេចក្តីសំ​គាល់​នូវ​អរូបខាងក្នុង ឃើញនូវរូបខាងក្រៅ មានប្រមាណច្រើន មាន​ពណ៌​​ល្អ ឬពណ៌អាក្រក់ គ្របសង្កត់នូវរូបទាំងនោះ ហើយមានសេចក្តី​សំគាល់​យ៉ាង​នេះ​ថា អាត្មាអញដឹង អាត្មាអញឃើញដូច្នេះ នេះជា អភិភាយតនៈទី ៤ ។ បុគ្គលពួកមួយ មានសេចក្តីសំគាល់ នូវអរូបខាងក្នុង ឃើញនូវរូបខាងក្រៅ ជារូបខៀវ មានពណ៌ខៀវ ជាទីចង្អុលប្រាប់ថា នេះ​មាន ពណ៌ខៀវ មានពន្លឺខៀវ ប្រៀបដូចជាផ្កាត្រកៀតខៀវ មាន​ពណ៌ខៀវ ជាទីចង្អុលប្រាប់ថា នេះមាន ពណ៌ខៀវ មានពន្លឺខៀវ ពុំនោះ​សោត រូបនោះ​ប្រៀបដូចជាសំពត់ ដែលកើតក្នុងក្រុងពារាណសី មានសាច់​មដ្ឋទាំងពីរខាង ហៅថាសំពត់ខៀវ មានពណ៌ខៀវ ជាទីចង្អុល​ប្រាប់ថា នេះមាន​ពណ៌​ខៀវ មានពន្លឺខៀវ យ៉ាងណាមិញ បុគ្គលពួកមួយ មាន​សេចក្តីសំគាល់​នូវអរូប​ខាងក្នុងឃើញនូវរូបខាង​ក្រៅ ជារូបខៀវ មានពណ៌​ខៀវ ជាទីចង្អុល​ប្រាប់​ថា នេះមានពណ៌ខៀវ មានពន្លឺខៀវ គ្របសង្កត់នូវរូប​ទាំងនោះ ហើយមាន​សេចក្តី​សំគាល់យ៉ាងនេះថា អាត្មាអញដឹង អាត្មា​អញ ឃើញដូច្នេះ ក៏យ៉ាង​នោះឯង នេះជា អភិភាយតនៈទី ៥ ។ បុគ្គលពួក ១ មានសេចក្តី​​សំគាល់ នូវអរូបខាងក្នុង ឃើញនូវរូបខាងក្រៅ ជារូបលឿង មានពណ៌លឿង ជាទី​ចង្អុល​ប្រាប់ថា នេះមានពណ៌លឿង មានពន្លឺលឿង ប្រៀបដូចជា​ផ្កា​កណ្ណិការលឿង មានពណ៌លឿង ជាទីចង្អុលប្រាប់ថា នេះមានពណ៌លឿង មានពន្លឺលឿង ពុំនោះសោត រូបនោះប្រៀបដូច​ជា​សំពត់ ដែលកើត​ក្នុង​ក្រុង​ពារាណសី មានសាច់មដ្ឋទាំងពីរខាង ហៅថា សំពត់លឿង មានពណ៌​លឿង ជាទីចង្អុលប្រាប់ថា នេះមានពណ៌លឿង មាន​ពន្លឺ​លឿង យ៉ាងណា​មិញ បុគ្គលពួកមួយ មានសេចក្តីសំគាល់​នូវ​អរូបខាងក្នុង ឃើញនូវ​រូប​ខាង​ក្រៅ ជារូបលឿង មានពណ៌លឿង ជាទី​ចង្អុលប្រាប់ថា នេះមានពណ៌លឿង មានពន្លឺលឿង គ្របសង្កត់នូ​វ​រូបទាំង​នោះ ​ហើយមានសេចក្តីសំគាល់​យ៉ាង​នេះ​ថា អាត្មា​អញ​​ដឹង អាត្មា​អញឃើញដូច្នេះ ក៏យ៉ាងនោះឯង នេះជា អភិភាយតនៈទី ៦ ។ បុគ្គលពួក​មួយ មានសេចក្តីសំគាល់នូវ អរូបខាងក្នុង ឃើញនូវរូបខាងក្រៅ ជារូប​ក្រហម មានពណ៌ក្រហម ជាទីចង្អុលប្រាប់ថា នេះមានពណ៌ក្រហម មានពន្លឺក្រហម ប្រៀបដូចជាផ្កាច្បាក្រហម មាន​ពណ៌​ក្រហម ជាទីចង្អុល​ប្រាប់ថា នេះមានពណ៌ក្រហម មានពន្លឺក្រហម ពុំនោះសោត រូបនោះ​ប្រៀប​ដូចជាសំពត់ ដែលកើតក្នុងក្រុងពារាណសី មាន​សាច់មដ្ឋ ទាំង​ពីរខាង ហៅថា សំពត់ក្រហម មានពណ៌ក្រហម ជាទី​ចង្អុល​ប្រាប់ថា នេះ​មានពណ៌ក្រហម មានពន្លឺក្រហម យ៉ាងណាមិញ​បុគ្គល​ពួកមួយ មាន​សេចក្តី​​សំគាល់​នូវអរូបខាងក្នុង ឃើញនូវរូបខាងក្រៅ ជារូប​ក្រហម មាន​ពណ៌​​ក្រហម ជាទី​ចង្អុល​​ប្រាប់ថា នេះមានពណ៌ក្រហម មាន​ពន្លឺ​ក្រហម គ្របសង្កត់នូវរូបទាំងនោះ ហើយ​មាន​​​​សេចក្តីសំគាល់យ៉ាង​នេះ​ថា អាត្មាអញ​ដឹង អាត្មាអញឃើញដូច្នេះ ក៏យ៉ាងនោះដែរ នេះជា អភិភាយតនៈទី ៧ ។ បុគ្គលពួកមួយ មានសេចក្តីសំគាល់នូវអរូបខាងក្នុង ឃើញ​នូវរូបខាងក្រៅ ជារូបស មានពណ៌ស ជាទីចង្អុលប្រាប់ថា នេះមាន​ពណ៌ស មានពន្លឺស ប្រៀបដូចជាផ្កាយព្រឹកដែលស មានពណ៌ស ជាទី​ចង្អុល ប្រាប់ថា នេះមាន​ពណ៌ស មានពន្លឺស ពុំនោះសោត រូបនោះ​ប្រៀប​ដូចជាសំពត់ ដែលកើត ក្នុងក្រុងពារាណសី មានសាច់មដ្ឋទាំងពីរខាង ហៅ​ថា សំពត់ស មានពណ៌​ស ជាទីចង្អុល ប្រាប់ថា នេះមាន​ពណ៌ស មានពន្លឺស យ៉ាងណាមិញ បុគ្គលពួកមួយ មានសេចក្តីសំគាល់ នូវអរូបខាង​ក្នុង ឃើញ​នូវ​រូបខាងក្រៅ ជារូបស មានពណ៌ស ជាទីចង្អុលប្រាប់ថា នេះមាន ពណ៌ស មានពន្លឺស គ្របសង្កត់នូវរូបទាំងនោះ ហើយមានសេចក្តីសំគាល់​យ៉ាងនេះ​ថា អាត្មា​អញ​ដឹង អាត្មាអញឃើញដូច្នេះ ក៏យ៉ាងនោះឯង នេះជា អភិភាយតនៈ​​​​ទី ៨ ។ ធម៌​ទាំង​៨ នេះគួរដឹងច្បាស់ ។</p>
        <p><a class='ref km' id='km៣២៤' href='#km៣២៤'>៣២៤</a>ធម៌ ៨ ដែលគួរធ្វើឲ្យជាក់ច្បាស់ តើដូចម្តេចខ្លះ ។ វិមោក្ខ ៨ ប្រការ បុគ្គល បានរូបឈាន រមែងឃើញនូវរូបគឺកសិណទាំងឡាយ មាន​នីលកសិណជាដើម នេះជា វិមោក្ខ ទី ១ ។ បុគ្គលពួកមួយ មានសេក្តី​សំគាល់នូវអរូបខាងក្នុង រមែងឃើញនូវ​រូប​​ខាង​​​​ក្រៅទាំងឡាយ គឺកសិណ​មាន​​នីលកសិណជាដើម នេះជា វិមោក្ខទី ២ ។ បុគ្គល​មាន​​​ចិត្តចុះស៊ប់កាន់​ឈានក្នុងវណ្ណកសិណដ៏បរិសុទ្ធ នេះជា វិមោក្ខទី ៣ ។ បុគ្គលដែល​​កន្លង​នូវរូបសញ្ញា ដល់នូវសេចក្តី វិនាសនៃបដិឃសញ្ញា មិនបានធ្វើទុកក្នុង​ចិត្ត នូវ​នានត្តសញ្ញា ដោយប្រការទាំងពួង ហើយបានដល់នូវអាកាសានញ្ចាយតន-​ជ្ឃាន ព្រោះ​ធ្វើ​​​ទុក​​ក្នុងចិត្តថា អាកាសមិនមានទីបំផុតដូច្នេះ នេះជា វិមោក្ខទី ៤ ។ បុគ្គលដែលកន្លង​នូវ​អាកាសានញ្ចាយតនជ្ឃាន ដោយប្រការ​ទាំងពួង ហើយបាន ដល់នូវវិញ្ញាណញ្ចាយតនជ្ឃាន ព្រោះធ្វើទុកក្នុងចិត្តថា វិញ្ញាណ​មិនមានទីបំផុតដូច្នេះ នេះជា វិមោក្ខទី ៥ ។ បុគ្គលដែល​កន្លងនូវវិញ្ញា​ណ-​ញ្ចាយតន​​ជ្ឃាន ដោយប្រការទាំងពួង ហើយបានដល់នូវ​អាកិញ្ចញ្ញាញ្ចា​យ-​ត​នជ្ឃាន ព្រោះធ្វើទុកក្នុងចិត្តថា អ្វីតិចតួចមិនមានដូច្នេះ នេះជា វិមោក្ខ ទី ៦ ។ បុគ្គល​ដែលកន្លងនូវអាកិញ្ចញ្ញាយតនជ្ឃាន ដោយប្រការទាំងពួង ហើយបាន ដល់នូវ នេវសញ្ញានាសញ្ញាយតនជ្ឃាន នេះជា វិមោក្ខទី ៧ ។ បុគ្គលដែលកន្លងនូវនេវសញ្ញានា សញ្ញាយតនជ្ឃាន ដោយប្រការទាំងពួង ហើយបានដល់នូវសញ្ញាវេទយិតនិរោធ (សេចក្តី​​​រលត់នៃ សញ្ញានឹងវេទនា) នេះជា វិមោក្ខទី ៨ ។ ធម៌ទាំង ៨ នេះគួរធ្វើឲ្យជាក់ច្បាស់ ។ ធម៌ទាំង ៨០ នេះ ជាធម៌ពិត ធម៌មែន ធម៌ទៀងទាត់ មិនប្រែប្រួលជាយ៉ាងដទៃឡើយ​ដែល​​ព្រះតថាគតបានត្រាស់ ដឹងហើយដោយប្រពៃ ដោយប្រការដូច្នេះ ។</p>
        <p><a class='ref km' id='km៣២៥' href='#km៣២៥'>៣២៥</a>ធម៌ ៩ មានឧបការៈច្រើន ធម៌ ៩ គួរចម្រើន ធម៌ ៩ គួរកំណត់ដឹង ធម៌ ៩ គួរលះបង់ ធម៌ ៩ ជា ចំណែកនៃសេចក្តីវិនាស ធម៌ ៩ ជាចំណែកវិសេស ធម៌ ៩ យល់​បានដោយក្រ ធម៌ ៩ គួរឲ្យកើតឡើង ធម៌ ៩ គួរដឹងច្បាស់ ធម៌ ៩ គួរធ្វើឲ្យជាក់ច្បាស់ ។</p>
        <p><a class='ref km' id='km៣២៦' href='#km៣២៦'>៣២៦</a>ធម៌ ៩ មានឧបការៈច្រើន តើដូចម្តេចខ្លះ ។ ធម៌ដែលមាន​យោនិសោមន​​សិការៈ​ជាឫស ៩ យ៉ាង កាលភិក្ខុធ្វើទុកក្នុងចិត្តដោយ​ឧបាយ​ប្រាជ្ញា សេចក្តីត្រេកអរទន់ក៏កើតឡើង ១ កាលលោកត្រេកអរហើយ​សេចក្តី​ឆ្អែតចិត្តកើត​ឡើង ១ កាលលោកមានសេចក្តីឆ្អែតចិត្ត កើតឡើង​ហើយ កាយក៏ស្ងប់រម្ងាប់ ១ លុះលោក​​​មាន​កាយស្ងប់រម្ងាប់ហើយក៏បាន​សោយ​សេចក្តីសុខ ១ លុះលោកមាន​សេចក្តី​សុខហើយ ចិត្តក៏តាំងនៅមាំ ១ លុះ​លោកមានចិត្តតាំងមាំហើយ ក៏ដឹងឃើញ​ច្បាស់តាមសភាវៈពិត ១ កាល​លោក​បានដឹងបានឃើញច្បាស់ តាមសភាវៈពិតហើយ តែងនឿយ​ណាយ​ដោយខ្លួនឯង ១ លុះលោកនឿយ ណាយហើយ រមែងប្រាសចាកតម្រក រមែងផុតស្រឡះចាកតម្រេក ១ ។ ធម៌ទាំង ៩ នេះមាន​ឧប​ការៈ​ច្រើន។</p>
        <p><a class='ref km' id='km៣២៧' href='#km៣២៧'>៣២៧</a>ធម៌ ៩ ដែលគួរចម្រើន តើដូចម្តេចខ្លះ ។ អង្គនៃសេចក្តី ព្យាយាម ដើម្បី​សេចក្តីបរិសុទ្ធិ ៩ យ៉ាងគឺ សីលវិសុទ្ធិ ជាអង្គនៃសេចក្តី ព្យាយាម ដើម្បីសេចក្តីវិសុទ្ធិ ១ ចិត្តវិសុទ្ធិ ជាអង្គនៃសេចក្តីព្យាយាម ដើម្បី សេចក្តីវិសុទ្ធិ ១ ទិដ្ឋិវិសុទ្ធិ ជាអង្គនៃ​សេចក្តី​ព្យាយាម ដើម្បីសេចក្តីបរិសុទ្ធិ ១ កង្ខាវិតរណវិសុទ្ធិ ជាអង្គនៃសេចក្តីព្យាយាម ដើម្បី​សេចក្តី​បរិសុទ្ធ ១ មគ្គាមគ្គ ញ្ញាណ ទស្សនវិសុទ្ធិ ជាអង្គនៃសេចក្តីព្យាយាម ដើម្បីសេចក្តី​បរិសុទ្ធិ ១ បដិបទាញាណទស្សនវិសុទ្ធិ ជាអង្គនៃសេចក្តីព្យាយាម ដើម្បីសេចក្តីបរិសុទ្ធិ ១ ញាណទស្សនវិសុទ្ធិ ជាអង្គនៃសេចក្តីព្យាយាម ដើម្បីសេចក្តីបរិសុទ្ធិ ១ បញ្ញាវិសុទ្ធិ ជាអង្គ​នៃសេចក្តីព្យាយាម ដើម្បីសេចក្តីបរិសុទ្ធិ ១ វិមុត្តិវិសុទ្ធិ ជាអង្គនៃសេចក្តីព្យាយាម ដើម្បី​សេចក្តីបរិសុទ្ធិ ១ ។ ធម៌ទាំង ៩ នេះ គួរចម្រើន ។</p>
        <p><a class='ref km' id='km៣២៨' href='#km៣២៨'>៣២៨</a>ធម៌ ៩ ដែលគួរកំណត់ដឹង តើដូចម្តេចខ្លះ ។ សត្តាវាសៈ (ប្រទេសជា​ទីនៅរបស់ សត្វ) មាន ៩ ម្នាលអាវុសោទាំងឡាយ សត្វទាំង ឡាយ មានកាយផ្សេងគ្នា មានសញ្ញាផ្សេងគ្នាក៏មាន ដូចពួកមនុស្ស នឹងទេវតាពួកខ្លះ នឹងអសុរកាយពួកខ្លះ នេះជា សត្តាវាសៈទី ១ ។ ម្នាល​អាវុសោទាំងឡាយ សត្វទាំងឡាយ មានកាយផ្សេងគ្នា តែមាន​សញ្ញា​ដូចគ្នា ក៏មាន ដូចព្រហ្មកាយិកទេវតា ដែលកើតក្នុងជាន់​បឋមជ្ឃានភូមិ នេះជា សត្តាវាសៈទី ២ ។ ម្នាលអាវុសោទាំងឡាយ សត្វទាំងឡាយ មានកាយដូចគ្នា តែមាន​សញ្ញា​​​ផ្សេងគ្នាក៏មាន ដូចពួកទេវតាក្នុងជាន់អាភស្សរៈ នេះជា សត្តាវាសៈទី ៣ ។ ម្នាលអាវុសោ​​ទាំងឡាយ សត្វទាំងឡាយ មានកាយ​ដូចគ្នា មានសញ្ញាដូចគ្នាក៏មាន ដូចពួកទេវតាក្នុងជាន់សុភកិណ្ហៈ នេះជា សត្តវាសៈ ទី ៤ ។ ម្នាលអាវុសោទាំងឡាយ សត្វទាំងឡាយឥតសញ្ញា ឥត​មាន​​​សោយអារម្មណ៍ ដូចពួកទេវតាជាអសញ្ញិសត្វ នេះជា សត្តាវាសៈទី ៥ ។ ម្នាលអាវុសោទាំងឡាយ សត្វទាំងឡាយលុះបានកន្លងរូបសញ្ញា បាន​រម្ងាប់​នូវ​បដិឃសញ្ញា មិនបានធ្វើទុកក្នុងចិត្ត​នូវនានត្តសញ្ញាដោយ​ប្រការ​ទាំង​ពួង ហើយ​ចូល​ដល់អាកាសានញ្ចាយតនជ្ឃាន ដោយបរិកម្មថា អាកាស​​មិន​មានទីបំផុតដូច្នេះ ក៏មាន​​​ នេះជា សត្តាវាសៈទី ៦ ។ ម្នាល​អាវុសោ​ទាំងឡាយ សត្វទាំងឡាយកន្លងនូវអាកាសានញ្ចាយតនជ្ឃាន ដោយប្រការ​ទាំងពួង ក៏​បា​ន​ចូលដល់វិញ្ញាណញ្ចាយតនជ្ឃាន ដោយ​បរិកម្មថា វិញ្ញាណ​មិនមាន​ទី​បំផុតដូច្នេះក៏មាន នេះជា សត្តាវាសៈទី ៧ ។ ម្នាលអាវុសោ​ទាំងឡាយ សត្វ​ទាំងឡាយ កន្លងនូវវិញ្ញាណញ្ចាយតនជ្ឃាន ដោយប្រការ​ទាំងពួង ក៏​បាន​​​ចូល​​​​​​ដល់អាកិញ្ចញ្ញាយតនជ្ឃាន ដោយបរិកម្ម​ថា វត្ថុតិចតួចមិនមាន ដូច្នេះ​ក៏មាន នេះជា សត្តាវាសៈទី ៨ ។ ម្នាល​អាវុសោទាំងឡាយ សត្វទាំង​ឡាយ​កន្លង​នូវ​អាកិញ្ចញ្ញា​យត​នជ្ឃាន ដោយ​ប្រការ​ទាំងពួង ហើយចូល​ដល់​នេវ-​​​​​សញ្ញានាសញ្ញាយតនជ្ឃាន ដោយបរិកម្ម​ថា របស់​​​នេះ​​​ល្អិត របស់នេះ​ឧត្តម ដូច្នេះក៏មាន នេះជា សត្តាវាសៈទី ៩ ។ ធម៌ទាំង ៩ នេះ គួរកំណត់ដឹង ។</p>
        <p><a class='ref km' id='km៣២៩' href='#km៣២៩'>៣២៩</a>ធម៌ ៩ ដែលគួរលះបង់ តើដូចម្តេចខ្លះ ។ ធម៌ដែលមាន​តណ្ហា​ជា​ឫសគល់ ៩ យ៉ាង គឺការអាស្រ័យតណ្ហា ទើបមានការស្វែងរក ១ អាស្រ័យ​ការ​ស្វែង​រកទើបកើតលាភ ១ អាស្រ័យលាភ ទើបកើត​សេចក្តី​ត្រិះរិះ ១ អាស្រ័យសេចក្តីត្រិះរិះ ទើបកើតសេចក្តីប្រាថ្នា សេចក្តី​ត្រេកអរ ១ អាស្រ័យសេចក្តីប្រាថ្នា សេចក្តីត្រេកអរ ទើបកើតសេចក្តីជឿស៊ប់ ១ អាស្រ័យ សេចក្តីជឿស៊ប់ ទើបកើតការហួងហែងទុក ១ អាស្រ័យការហួងហែងទុក ទើបកើតសេចក្តីកំណាញ់ ១ អាស្រ័យសេចក្តីកំណាញ់ ទើបកើតការ​រក្សា​ទុក ១ អាស្រ័យនូវការរក្សារទុកជាហេតុហើយ ទើបអកុសលធម៌​ទាំង​ឡាយ​​​ដ៏លាមកជាច្រើន គឺការកាន់ដំបង កាន់គ្រឿងសស្រ្តាវុធ ឈ្លោះទាស់​ទែង​ជជែក​​គ្នាថា ឯងៗ ទាំងនិយាយញុះញង់ និយាយកុហក ក៏ប្រព្រឹត្តទៅ ១ ។ ធម៌ទាំង ៩ នេះ គួរលះបង់ ។</p>
        <p><a class='ref km' id='km៣៣០' href='#km៣៣០'>៣៣០</a>ធម៌ ៩ ជាចំណែកនៃសេចក្តីវិនាស តើដូចម្តេចខ្លះ ។ អាឃាត​វត្ថុ (ហេតុ​នៃ​​ការចងគំនុំ) ៩ យ៉ាង គឺ បុគ្គលចងគំនុំ ដោយគិតថា​អ្នកនេះ​បានប្រព្រឹត្ត​អំពើ​មិន​ជាប្រយោជន៍ដល់អញហើយ ១ ។ ចងគំនុំ ដោយគិត​ថា អ្នកនេះកំពុងប្រព្រឹត្តអំពើមិន​ជាប្រយោជន៍ដល់អញ ១ ។ ចងគំនុំ ដោយ​គិត​ថា អ្នកនេះនឹងប្រព្រឹត្តមិនជាប្រយោជន៍​ដល់អញ ១ ។ ចង​គំនុំ ដោយ​គិតថា អ្នកនេះបានប្រព្រឹត្តអំពើមិនជាប្រយោជន៍ដល់​បុគ្គលជាទីស្រឡាញ់ ជាទី​គាប់​ចិត្តរបស់អញហើយ ១ ។ ចងគំនុំ ដោយគិតថា អ្នកនេះកំពុង​តែ​ប្រព្រឹត្តអំពើមិនជាប្រយោជន៍​ដល់បុគ្គលជា​ទីស្រឡាញ់ ជាទីគាប់ចិត្ត​របស់​អញ ១ ។ ចងគំនុំ ដោយគិតថា អ្នកនេះ​នឹងប្រព្រឹត្តអំពើមិនជា​ប្រយោជន៍​ដល់​​បុគ្គល​​​ជា​ទី​​ស្រឡាញ់ ជាទីគាប់ចិត្តរ​បស់អញ ១ ។ ចងគំនុំ ដោយគិតថា អ្នកនេះបាន​ប្រព្រឹត្ត​អំពើជា​ប្រយោជន៍ ​ដល់បុគ្គលមិនជាទីស្រឡាញ់ មិនជា​ទី​គាប់​ចិត្តរបស់អញ​ហើយ ១ ។ ចងគំនុំ ដោយគិតថា អ្នកនេះកំពុងតែ​ប្រព្រឹត្ត​អំ​ពើជាប្រយោជន៍ដល់បុគ្គលជាទី​ស្រឡាញ់ មិនជា​ទីគាប់ចិត្តរ​បស់​អញ ១ ។ ចងគំនុំ ដោយគិតថា អ្នកនេះ​នឹង​ប្រព្រឹត្ត​អំពើជា ប្រយោជន៍​ដល់​បុគ្គលមិនជាទីស្រឡាញ់ មិនជាទីគាប់​ចិត្ត​របស់អញ ១ ។ ធម៌ទាំង​ ៩ នេះ ជា ចំណែកនៃសេចក្តីវិនាស ។</p>
        <p><a class='ref km' id='km៣៣១' href='#km៣៣១'>៣៣១</a>ធម៌ ៩ ជាចំណែកវិសេស តើដូចម្តេចខ្លះ ។ អាឃាតប្បដិ​វិន័យ (ហេតុសម្រា​ប់​​កម្ចាត់បង់គំនុំ) ៩ យ៉ាងគឺ បុគ្គលកម្ចាត់បង់គំនុំ ដោយគិតថា អ្នកនេះ បាន​ប្រព្រឹត្ត​អំពើមិនជាប្រយោជន៍ដល់​អាត្មាអញ​ហើយ ព្រោះហេតុនោះ (បើ) អាត្មាអញ (ធ្វើតប​ទៅ) អ្នកនេះវិញ តើនឹង​បានជាការអ្វី ១ ។ បុគ្គលកម្ចាត់បង់គំនុំ ដោយគិតថា អ្នកនេះ​កំពុង​ប្រព្រឹត្ត​អំពើមិនជាប្រយោជន៍ដល់អាត្មាអញ ព្រោះហេតុនោះ (បើ) អាត្មា​អញ (ធ្វើ​​​តប​​ទៅ) អ្នកនេះវិញ តើនឹងបានជាការអ្វី ១ ។ បុគ្គល​កម្ចាត់​បង់គំនុំ ដោយ​គិតថា អ្នកនេះ ​​​នឹងប្រព្រឹត្តអំពើមិនជាប្រយោជន៍​​ដល់អាត្មា​អញ ព្រោះ​ហេតុនោះ (បើ) អាត្មា​អញ (ធ្វើតបទៅ) អ្នកនេះវិញ តើនឹង​បាន​​ជាការ​អ្វី ១ ។ បុគ្គលកម្ចាត់បង់គំនុំ ដោយគិត​ថា អ្នកនេះ បានប្រព្រឹត្ត​អំពើមិនជាប្រយោជន៍ ដល់បុគ្គលជាទីស្រឡាញ់ ជាទីគាប់ចិត្ត​របស់​​អាត្មា​អញហើយ ព្រោះហេតុនោះ (បើ) អាត្មាអញ (ធ្វើតបទៅ) អ្នកនេះវិញ តើនឹងបានជាការអ្វី ១ ។ បុគ្គលកម្ចាត់បង់គំនុំ ដោយគិតថា អ្នកនេះកំពុងតែ​ប្រព្រឹត្ត​អំពើមិនជាប្រយោជន៍ដល់បុគ្គលជាទីស្រឡាញ់ ជាទីគាប់ចិត្តរបស់ អាត្មាអញ ព្រោះ​ហេតុ​​នោះ (បើ) អាត្មាអញ (ធ្វើតបទៅ) អ្នកនេះវិញ តើនឹង​បានជាការអ្វី ១ ។ បុគ្គល​កម្ចាត់បង់គំនុំដោយគិតថា អ្នកនេះនឹង​ប្រព្រឹត្ត​អំពើមិនជាប្រយោជន៍ដល់បុគ្គលជាទីស្រឡាញ់ ជាទីគាប់ចិត្តរបស់​អាត្មា​អញ ព្រោះហេតុនោះ (បើ) អាត្មាអញ (ធ្វើតបទៅ) អ្នកនេះវិញ តើនឹងបានជាការអ្វី ១ ។ បុគ្គលកម្ចាត់បង់គំនុំ ដោយគិតថា អ្នកនេះបាន​ប្រព្រឹត្ត​​អំពើជាប្រយោជន៍ ដល់បុគ្គលមិនជាទីស្រឡាញ់ មិនជាទីគាប់ចិត្ត​របស់​អាត្មា​អញ​​​​ហើយ ព្រោះហេតុនោះ (បើ) អាត្មាអញ (ធ្វើតបទៅ) អ្នកនេះវិញ តើនឹងបាន​ជាការអ្វី ១ ។ បុគ្គលកម្ចាត់បង់គំនុំ ដោយគិតថា អ្នកនេះកំពុងតែប្រព្រឹត្តអំពើជា​ប្រយោជន៍​​ដល់បុគ្គល មិនជាទីស្រឡាញ់មិន​ជា​​ទីគាប់ចិត្តរបស់អាត្មាអញ ព្រោះហេតុ​នោះ (បើ) អាត្មាអញ (ធ្វើតបទៅ) អ្នកនេះវិញ តើនឹងបានជាការអ្វី ១ ។ បុគ្គលកម្ចាត់​បង់គំនុំ ដោយគិតថា អ្នក​នេះនឹងប្រព្រឹត្តអំពើជាប្រយោជន៍ ដល់បុគ្គលមិនជាទីស្រឡាញ់ មិនជា​ទី​​គាប់ចិត្តរបស់អាត្មាអញ ព្រោះហេតុនោះ (បើ) អាត្មាអញ (ធ្វើតបទៅ) អ្នកនេះ​វិញ តើនឹងបានជាការអ្វី ១ ។ ធម៌ទាំង ៩ នេះ ជាចំណែកវិសេស ។​</p>
        <p><a class='ref km' id='km៣៣២' href='#km៣៣២'>៣៣២</a>ធម៌ ៩ ដែលយល់បានដោយក្រ តើដូចម្តេចខ្លះ ។ ធម៌ផ្សេងៗ ៩ យ៉ាង គឺ ផស្សៈផ្សេងៗ អាស្រ័យធាតុផ្សេងៗ ហើយទើបកើតឡើង ១ វេទនាផ្សេងៗ អាស្រ័យ​​ធាតុ​​​ផ្សេងៗ ហើយទើបកើតឡើង ១ សញ្ញាផ្សេងៗ អាស្រ័យវេទនាផ្សេងៗ ហើយទើប​កើតឡើង ១ សេចក្តីត្រិះរិះផ្សេងៗ អាស្រ័យ​​សញ្ញាផ្សេងៗ ហើយទើបកើតឡើង ១ សេចក្តីប្រាថ្នាផ្សេងៗ អាស្រ័យសេចក្តីត្រីះរិះផ្សេងៗ ហើយទើបកើតឡើង ១ សេចក្តី​ក្តៅ​ក្រហាយផ្សេងៗ អាស្រ័យសេចក្តីប្រាថ្នាផ្សេងៗ ហើយទើបកើតឡើង ១ ការស្វែង​រកផ្សេងៗ អាស្រ័យសេចក្តីក្តៅក្រហាយផ្សេងៗ ហើយទើបកើត​ឡើង ១ លាភផ្សេងៗ អាស្រ័យការស្វែងរកផ្សេងៗ ហើយទើបកើតឡើង ១ ។ ធម៌ទាំង ៩ នេះ យល់បាន​ដោយក្រ ។</p>
        <p><a class='ref km' id='km៣៣៣' href='#km៣៣៣'>៣៣៣</a>ធម៌ ៩ ដែលគួរឲ្យកើតឡើង តើដូចម្តេចខ្លះ ។ សេចក្តីសម្គាល់ ៩ យ៉ាង គឺ សេចក្តីសម្គាល់ថាមិនល្អ ១ សេចក្តីសម្គាល់​ដោយ​​មរណានុបស្សនាញាណ ១ សេចក្តី​សម្គាល់ក្នុងអាហារថា ជារ​បស់​គួរខ្ពើម ១ សេចក្តីសម្គាល់របស់បុគ្គលអ្នក​ត្រេកអរ​ក្នុង​លោកទាំងពួង ១ សេចក្តីសម្គាល់ថាមិនទៀង ១ សេចក្តីសម្គាល់ក្នុងរបស់ដែលមិន​ទៀង​ថា ជា​ទុក្ខ ១ សេចក្តីសម្គាល់ក្នុងរបស់ដែលជាទុក្ខ ថាមិនមែនរបស់ខ្លួន ១ សេចក្តី​សម្គាល់​នូ​វ​របស់​​ដែលត្រូវលះបង់ ១ សេចក្តីសម្គា​ល់ថាគួរនឿយ​ណាយ​ ១ ។ ធម៌ទាំង ៩ នេះ គួរឲ្យកើតឡើង ។</p>
        <p><a class='ref km' id='km៣៣៤' href='#km៣៣៤'>៣៣៤</a>ធម៌ ៩ ដែលគួរដឹងច្បាស់ តើដូចម្តេចខ្លះ ។ អនុបុព្វវិហារៈ (ធម៌ជាគ្រឿង​សម្រេច ចម្រាន្តនៅតាមលំដាប់) ៩ យ៉ាង ម្នាលអាវុសោទាំង​ឡាយ ភិក្ខុក្នុងសាសនា​នេះ ស្ងាត់ចាកកាមទាំងឡាយ ស្ងាត់ចាកអកុសល​ធម៌​ទាំងឡាយហើយ ក៏បានចូលដល់​បឋមជ្ឈាន ដែលប្រកបដោយវិតក្កៈ​វិចារៈ​និងបីតិសុខដែលកើតអំពីសេចក្តីស្ងប់ស្ងាត់ ១ លុះរម្ងាប់វិតក្កៈ​និង​វិចារៈ​ទាំងឡាយហើយ ក៏បានចូលទុតិយជ្ឈានជាទីផូរផង់ ប្រព្រឹត្តទៅ​ខាង​ក្នុង ដ៏ញ៉ាំងចិត្តជាសមាធិឲ្យចម្រើនឡើង គ្មានវិតក្កៈវិចារៈ មានតែបីតិនិង​សុខ ដែល​​​កើត​​​អំពីសមាធិ ១ លុះលះបង់បីតិចេញហើយ ជាបុគ្គលព្រងើយ​កន្តើយ ប្រកបដោយ​​សតិនិង​សម្បជញ្ញៈ សោយសុខដោយកាយផង ក៏បាន​ចូល​ដល់តតិយជ្ឈាន ដែលព្រះ​អរិយៈ​​​ទាំងឡាយតែងសម្តែងថា បុគ្គលអ្ន​ក​បាន​​តតិយជ្ឈាន រមែងជាអ្នកមានចិត្ត​ព្រងើយ មានស្មារតី នៅជាសុខដូច្នេះ ១ លុះលះបង់នូវសុខផង លះបង់នូវទុក្ខផង រំលត់នូវ​​​​សោមន្ស​​​និង​ទោមនស្ស​​អំពីមុនផង ក៏បានចូលដល់ចតុត្ថជ្ឈាន ឥតសុខឥតទុក្ខ មានតែ​សតិ​​​ដ៏ស្អាតដោយឧបេក្ខា ១ លុះកន្លងបង់នូវរូបសញ្ញា រំលត់នូវបដិឃសញ្ញា មិនធ្វើទុក​ក្នុង​​​​​​​​​​​​​​​​​​​​​​​​​​ចិត្ត​នូវនានត្តសញ្ញាដោយប្រការទាំងពួង ហើយក៏បានចូល​ដល់ អាកាសានញ្ចាយតនជ្ឈាន ​​​​​​​​​​​​​​​​​​​​​​​​​​​​​​​​​​​​​​​ដោយបរិកម្មថា អាកាសមិនមានទីបំផុត ១ លុះកន្លងអាកាសានញ្ចាយតនជ្ឈាន​​​​​ ដោយប្រការទាំងពួងហើយ ក៏បានចូល​ដល់វិញ្ញាណញ្ចាយតនជ្ឈាន ដោយបរិកម្មថា វិញ្ញាណ​​​​មិនមានទីបំផុត ១ លុះកន្លងបង់នូវវិញ្ញាណញ្ចាយតនជ្ឈាន ដោយប្រការទាំងពួង​ហើយ ក៏បាន​ចូល​ដល់អាកិញ្ចញ្ញាយតនជ្ឈាន ដោយបរិកម្មថា វត្ថុតិចតួចមិនមាន ១ លុះកន្លងបង់​នូវអាកិញ្ចញ្ញាយតនជ្ឈាន ដោយប្រការទាំងពួងហើយ ក៏បាន​ចូលដល់​នេវ​សញ្ញានាសញ្ញាយតនជ្ឈាន ១ លុះកន្លងបង់នូវ​នេវសញ្ញា​នាស​ញ្ញាយតនជ្ឈាន ដោយប្រការ​​​​​​​ទាំងពួងហើយ ក៏បានចូលដល់សញ្ញា​វេទយិ-​តនិរោធ ១ ។ ធម៌ទាំង ៩ នេះ គួរដឹងច្បាស់ ។</p>
        <p><a class='ref km' id='km៣៣៥' href='#km៣៣៥'>៣៣៥</a>ធម៌ ៩ ដែលគួរធ្វើឲ្យជាក់ច្បាស់ តើដូចម្តេចខ្លះ ។ អនុបុព្វនិរោធ (ធម៌​ជា​គ្រឿងរំលត់តាមលំដាប់) ៩ យ៉ាង គឺ បុគ្គល​ចូលកាន់បឋមជ្ឈាន រលត់កាមសញ្ញា ១ ចូលកាន់ទុតិយជ្ឈាន រលត់វិតក្ក​វិចារៈ ១ ចូលកាន់តតិយជ្ឈាន រលត់បីតិ ១ ចូលកាន់ចតុត្ថជ្ឈាន រលត់​អស្សាសប្ប​​ស្សាសៈ ១ ចូលកាន់អាកាសានញ្ចាយតនជ្ឈាន រលត់រូប​សញ្ញា ១ ចូលកាន់វិញ្ញាណញ្ចាយតនជ្ឈាន រលត់អាកាសានញ្ចាយ​តនសញ្ញា ១ ចូលកាន់អាភិញ្ចញ្ញាយតនជ្ឈាន រលត់វិញ្ញាណញ្ចាយតនសញ្ញា ១ ចូលកាន់នេវសញ្ញានា​សញ្ញាយតនជ្ឈាន រលត់អាភិញ្ចញ្ញាយតនសញ្ញា ១ ចូលកាន់សញ្ញាវេទយិតនិរោធ រលត់​សញ្ញានិងវេទនា ១ ។ ធម៌ទាំង ៩ នេះ គួរធ្វើឲ្យជាក់ច្បាស់ ។ ធម៌ទាំង ៩០ នេះ ជាធម៌ពិត ជាធម៌មែន ធម៌ទៀង​ទាត់ មិនប្រែប្រួលជាយ៉ាងដទៃឡើយ ដែលព្រះតថាគត​បាន​ត្រាស់​​ដឹង​ហើយ​ដោយប្រពៃ ដោយប្រការដូច្នេះ ។</p>
        <p><a class='ref km' id='km៣៣៦' href='#km៣៣៦'>៣៣៦</a>ធម៌ ១០ មានឧបការៈច្រើន ធម៌ ១០ គួរចម្រើន ធម៌ ១០ គួរកំណត់ដឹង ធម៌ ១០ គួរលះបង់ ធម៌ ១០ ជាចំណែកនៃសេចក្តីវិនាស ធម៌ ១០ ជាចំណែកវិសេស ធម៌ ១០ យល់បានដោយក្រ ធម៌ ១០ គួរឲ្យកើតឡើង ធម៌ ១០ គួរដឹងច្បាស់ ធម៌ ១០ គួរធ្វើ​​ឲ្យជាក់ច្បាស់។</p>
        <p><a class='ref km' id='km៣៣៧' href='#km៣៣៧'>៣៣៧</a>ធម៌ ១០ មានឧបការៈច្រើន តើដូចម្តេចខ្លះ ។ នាថករណធម៌ (ធម៌ធ្វើឲ្យ​ជា​​ទីពឹង) ១០ យ៉ាង ម្នាលអាវុសោទាំងឡាយ ភិក្ខុក្នុងសាសនា​នេះ ជាអ្នកមានសីល សង្រួម​ក្នុងបាតិមោក្ខសំវរៈ បរិបូណ៌ដោយអាចារៈ​និងគោចរៈ ជាអ្នកឃើញភ័យក្នុង​ទោស​​​​​​ទាំងឡាយ សូម្បីបន្តិចបន្តួច សមា-​ទាន​សិក្សាក្នុងសិក្ខាបទទាំងឡាយ ។ ម្នាល​អាវុសោ​ទាំងឡាយ ភិក្ខុជាអ្នក​មានសីល សង្រួមក្នុងបាតិមោក្ខសំវរៈ បរិបូណ៌ដោយ​អាចារៈ​​និងគោចរៈ ជាអ្នក​ឃើញភ័យ ក្នុងទោសទាំងឡាយ សូម្បីបន្តិចបន្តួច សមាទាន​សិក្សាក្នុង​សិក្ខាបទទាំងឡាយ នេះឯងជា នាថករណធម៌ ១ ។ ម្នាល​អាវុសោ​ទាំងឡាយ មួយទៀត ភិក្ខុជាពហុស្សូត ចេះចាំនូវពុទ្ធវចនៈ ដែល​ខ្លួន​បាន​ស្តាប់ហើយ សន្សំទុកនូវពុទ្ធ​វចនៈ​ដែលខ្លួនបានស្តាប់ហើយ ធម៌​ទាំង​ឡាយ មាន​​លំអបទដើម មានលំអបទកណ្តាល មានលំអបទចុង ប្រកាសនូវ​ព្រហ្មចារ្យ ព្រមទាំងអត្ថ ព្រមទាំងព្យញ្ជនៈ ដ៏បរិសុទ្ធប​រិបូណ៌ទាំង​អស់ ធម៌​ទាំង​ឡាយមានសភាពដូច្នោះ ភិក្ខុនោះឯងក៏បានស្តាប់ច្រើន បាន​ចាំ​ទុក​ចាំរត់មាត់ ចាំជាប់ក្នុងចិត្ត ចាក់ធ្លុះល្អដោយទិដ្ឋិ ។ ម្នាល​អាវុសោ​ទាំងឡាយ ភិក្ខុជាពហុស្សូត ។បេ។ ចាក់ធ្លុះល្អដោយទិដ្ឋិ នេះឯង ជា​នាថករណ​ថម៌ ១ ។ ម្នាលអាវុសោទាំងឡាយ មួយទៀត ភិក្ខុមានមិត្តល្អ មានសំឡាញ់ល្អ មាន​បុគ្គលស្និទ្ធ​ស្នាល​ល្អ ។ ម្នាលអាវុសោទាំងឡាយ ភិក្ខុមានមិត្តល្អ មាន​សំឡាញ់ល្អ មានបុគ្គល​ស្និទ្ធស្នាលល្អ នេះឯង ជានាថករណធម៌ ១ ។ ម្នាល​អាវុសោទាំងឡាយ មួយទៀត ភិក្ខុជាអ្នកដែល​គេ​ប្រដៅងាយ ប្រកបដោយ​ធម៌ជាគ្រឿងធ្វើនូវភាវៈជាអ្នកប្រដៅងាយ ជាអ្នក​អត់​ធន់ ទទួលយកនូវពាក្យ ប្រៀនប្រដៅដោយចំណែកខាងស្តាំ ។ ម្នាល​អាវុសោ​ទាំងឡាយ ភិក្ខុជាអ្នក​ដែលគេប្រដៅងាយ ប្រកបដោយធម៌​ជាគ្រឿង​​ធ្វើនូវភាវៈជាអ្នក​ប្រដៅងាយ ជាអ្នកអត់ធន់ ទទួលយកនូវពាក្យ​ប្រៀនប្រដៅ ដោយចំណែកខាងស្តាំ នេះ​ឯង ជានាថករណធម៌ ១ ។ ម្នាល​អាវុសោ​ទាំងឡាយ មួយទៀត កិច្ចការ​ណា​នីមួយ ធំឬតូច​របស់ស​ព្រហ្មចារីបុគ្គលទាំងឡាយ ភិក្ខុជាអ្នកប៉ិនប្រសប់ មិន​ខ្ជិល​​ច្រអូស​ក្នុង​កិច្ចការ​ទាំងឡាយ​​​​​នោះឡើយ ប្រកបដោយការពិចារណា ជាឧបាយក្នុងកិច្ចការ​ទាំងនោះ ជាអ្នក​អាច​​​ធ្វើបាន អាចចាត់ចែងបាន ។ ម្នាលអាវុសោទាំងឡាយ កិច្ចការណា​នីមួយ ធំឬតូច​របស់​​​​សព្រហ្មចារីបុគ្គល​ទាំងឡាយ ភិក្ខុជាអ្នកប៉ិន​ប្រសប់ មិនខ្ជិលច្រអូស ក្នុងកិច្ច​ការទាំង​ឡាយ​នោះ​ឡើយ ប្រកបដោយការ​ពិចារណា ជាឧបាយក្នុងកិច្ចការទាំងនោះ ជាបុគ្គល​អាច​ធ្វើបាន អាចចាត់​ចែងបាន នេះឯង ជានាថករណធម៌ ១ ។ ម្នាល​អាវុសោទាំងឡាយ មួយទៀត ភិក្ខុមានសេចក្តីប្រាថ្នាក្នុងធម៌ ជាអ្នកស្តាប់​ដោយ​​យកចិត្តទុក​ដាក់ ទាំងប្រាថ្នាប្រកាសប្រាប់ជនដទៃទៀត ដោយខ្លួន​ឯង ជាអ្នកច្រើន​ដោយ​សេចក្តី​ត្រេក​អរ​​​​ដ៏ទន់ក្នុងអភិធម្ម ក្នុងអភិវិន័យ ។ ម្នាល​អាវុសោទាំងឡាយ ការដែល​ភិក្ខុ​មានសេចក្តីប្រាថ្នាក្នុងធម៌ ជា​អ្នក​​ស្តាប់​​ដោយ​​​យ​​កចិត្ត​ទុកដាក់ ទាំងប្រាថ្នាប្រកាសប្រាប់​ជនឯទៀត ដោយ​​ខ្លួន​​ឯង ជាអ្នកច្រើនដោយសេចក្តីត្រេកអរដ៏ទន់ក្នុងអភិធម្ម ក្នុង​អភិវិន័យ នេះឯង ជានាថករណធម៌ ១ ។ ម្នាលអាវុសោទាំងឡាយ មួយ​ទៀត ភិក្ខុជា​​​​​អ្នកសន្តោសដោយចីវរបិណ្ឌបាត សេនាសនៈ និង គ្រឿង​បរិក្ខារ​គឺថ្នាំ​​ជា​បច្ច័យ​​​សម្រាប់​​​​​​​អ្នកជំងឺ តាមមាន តាមបាន ។ ម្នាលអាវុសោ​ទាំង​ឡាយ ភិក្ខុ​​អ្នក​សន្តោស​ដោយចីវរបិណ្ឌបាត សេនាសនៈ និង គ្រឿង​បរិក្ខារ​គឺថ្នាំ​ជា​បច្ច័យសម្រាប់អ្នកជំងឺ តាមមាន​​ តាមបាន នេះឯង ជានាថករណធម៌ ១ ។ ម្នាលអាវុសោទាំងឡាយ មួយទៀត ភិក្ខុជាអ្នកតាំង​ផ្តើមសេចក្តីព្យាយាម ដើម្បី​លះបង់ អកុសលធម៌ទាំងឡាយ ដើម្បីធ្វើកុសល​​​​​ធម៌ទាំងឡាយ​ឲ្យ​បរិបូណ៌ ជាអ្នកមានកម្លាំង មានសេចក្តីប្រឹងប្រែងមាំមួន មិន​ដាក់ធុរៈ ក្នុង​កុសលធម៌ទាំងឡាយ ។ ម្នាលអាវុសោទាំងឡាយ ការដែល​ភិក្ខុជា​អ្នកតាំង​ផ្តើមសេចក្តីព្យាយាម ។បេ។ នេះឯង ជានាថករណធម៌ ១ ។ ម្នាលអាវុសោ​ទាំងឡាយ មួយទៀត ភិក្ខុជាអ្នកមានស្មារតី ប្រកបដោយ (ការតាំង) ស្មារតី​និងភាវៈជា​អ្នក​មាន​ប្រាជ្ញាចាស់ក្លាដ៏ខ្ពង់ខ្ពស់ នឹកឃើញនូវ​អំពើ​ដែលខ្លួន​ធ្វើ​រួច​យូរហើយផង នូវសម្តី​ដែល​​ខ្លួននិយាយយូរហើយផង ។ ម្នាល​អាវុសោ​ទាំងឡាយ ភិក្ខុជាអ្នកមានស្មារតី ប្រកប​ដោយការតាំង​ស្មារតី​និងភាពជា​អ្នក​​មាន ប្រាជ្ញាចាស់ក្លាដ៏ខ្ពង់ខ្ពស់ នឹកឃើញនូវអំពើ​ដែល​​​ខ្លួនធ្វើរួចយូរ​ហើយ​ផង នូវសម្តីដែលខ្លួននិយាយយូរហើយផង នេះឯង ជានាថករណ​ធម៌ ១ ។ ម្នាលអាវុសោទាំងឡាយ មួយទៀត ភិក្ខុជាអ្នក​មាន​ប្រាជ្ញា ប្រកបដោយ​ប្រាជ្ញា ដែលអាចកំចាត់នូវការកើតឡើង និងការវិនាស​ទៅ (នៃខន្ធបញ្ចកៈ) ជាគ្រឿងទម្លាយនូវកិលេសដ៏ប្រសើរ ជាធម្មជាតិដល់​កិរិយា​អស់ទៅនៃទុក្ខ ដោយប្រពៃ ។ ម្នាលអាវុសោទាំងឡាយ ភិក្ខុជាអ្នក​មានប្រាជ្ញា ។បេ។ ជាធម្ម​ជាតិ​ដល់កិរិយាអស់ ទៅនៃ​​​ទុក្ខដោយប្រពៃ នេះឯង ជានាថករណធម៌ ១ ។ ធម៌​ទាំង ១០ នេះ មានឧបការៈ​ច្រើន ។</p>
        <p><a class='ref km' id='km៣៣៨' href='#km៣៣៨'>៣៣៨</a>ធម៌ ១០ ដែលគួរចម្រើន តើដូចម្តេចខ្លះ ។ កសិ​ណាយ​តនៈ (ខេត្តឬទី​តាំងរបស់ពួកធម៌ដែល​មានកសិណ​ជា​អារម្មណ៍) មាន ១០ យ៉ាង គឺបុគ្គលពួកមួយ ស្គាល់​ច្បាស់​​នូវបឋវីកសិណខាងលើ ខាង​ក្រោម និងទទឹង ជា​​កសិណ​តែបែបមួយ ឥតមានលាយឡំ (នឹង កសិណ​ឯទៀត) មានការផ្សាយនិងប្រមាណ​មិន​បាន ១ ។ បុគ្គលពួកមួយស្គាល់​​ច្បាស់នូវអាបោកសិណ ១ ។ បុគ្គលពួកមួយ ស្គាល់​ច្បាស់​​នូវតេជោកសិណ ១ ។ បុគ្គលពួកមួយ ស្គាល់ច្បាស់នូវវាយោកសិណ ១ ។ បុគ្គល​ពួកមួយ ស្គាល់ច្បាស់នូវនីលកសិណ ១ ។ បុគ្គលពួកមួយ ស្គាល់ច្បាស់​នូវបីតក​សិណ ១ ។ បុគ្គលពួកមួយ ស្គាល់ច្បាស់នូវលោហិតកសិណ ១ ។ បុគ្គលពួក​មួយ ស្គាល់ច្បាស់​នូវឱទាតកសិណ ១ ។ បុគ្គលពួកមួយ ស្គាល់ច្បាស់​នូវអាកាសកសិណ ១ ។ បុគ្គលពួក​មួយ ស្គាល់ច្បាស់នូវវិញ្ញាណកសិណ ខាងលើ ខាងក្រោម និងទទឹង ជាកសិណតែបែបមួយ ឥតមានលាយឡំ (នឹងកសិណឯទៀត) ហើយមានការផ្សាយនិងប្រមាណ​មិន​បាន ១ ។ ធម៌​ទាំង ១០ នេះ គួរចម្រើន ។</p>
        <p><a class='ref km' id='km៣៣៩' href='#km៣៣៩'>៣៣៩</a>ធម៌ ១០ ដែលគួរកំណត់ដឹង តើដូចម្តេចខ្លះ ។ អាយតនៈ (ហេតុជាទី​កើត​នៃចិត្ត) ១០ គឺ ភ្នែកជាកន្លែងកើតចិត្ត ១ រូបជា​កន្លែង​កើតចិត្ត ១ ត្រចៀកជាកន្លែង​កើតចិត្ត ១ សម្លេងជា កន្លែងកើតចិត្ត ១ ច្រមុះជា​កន្លែង​កើតចិត្ត ១ ក្លិនជាកន្លែងកើតចិត្ត ១ អណ្តាតជាកន្លែង​កើតចិត្ត ១ រសជាកន្លែងកើតចិត្ត ១ កាយជាកន្លែងកើតចិត្ត ១ ផោដ្ឋព្វៈ​ជាកន្លែងកើតចិត្ត ១ ។ ធម៌ទាំង ១០ នេះ គួរកំណត់ដឹង ។</p>
        <p><a class='ref km' id='km៣៤០' href='#km៣៤០'>៣៤០</a>ធម៌ ១០ ដែលគួរលះបង់ តើដូចម្តេចខ្លះ ។ សភាពដែលខុស ១០ យ៉ាង គឺ ការយល់ខុស ១ ការត្រិះរិះខុស ១ ពោលពាក្យខុស ១ ការងារខុស ១ ចិញ្ចឹមជីវិតខុស ១ សេចក្តីព្យាយាមខុស ១ ការរលឹកខុស ១ ការតាំងចិត្តខុស ១ ការដឹងខុស ១ ការរួច​ខុស ១ ។ ធម៌ទាំងដប់នេះ គួរលះបង់ ។</p>
        <p><a class='ref km' id='km៣៤១' href='#km៣៤១'>៣៤១</a>ធម៌ ១០ ជាចំណែកនៃសេចក្តីវិនាស តើដូចម្តេចខ្លះ ។ គន្លងនៃអកុសល​កម្ម ១០ យ៉ាង គឺ ការរម្លាប់សត្វ ១ លួចទ្រព្យគេ ១ ប្រព្រឹត្តខុសក្នុងកាមទាំងឡាយ ១ ពោល​ពាក្យ​​កុហក ១ ពោលពាក្យ​ញុះ​ញង់ ១ ពោលពាក្យត្រគោះ ១ ពោល​ពាក្យ​ឥត​ប្រយោជន៍ ១ ចិត្តគិត​សម្លឹងរំពៃ បង្អោនទ្រព្យអ្នកដទៃ មកជាទ្រព្យរបស់ខ្លួន ១ ចិត្តគុំកួន ១ ការ​យល់ខុស ១ ។ ធម៌ទាំង ១០ នេះ ជាចំណែកនៃសេចក្តីវិនាស ។</p>
        <p><a class='ref km' id='km៣៤២' href='#km៣៤២'>៣៤២</a>ធម៌ ១០ ដែលជាចំណែកវិសេស តើដូចម្តេចខ្លះ ។ គន្លង​នៃកុសលកម្ម ១០ គឺ ចេតនាជាហេតុវៀរចាកការសម្លាប់សត្វ ១ វៀរចាក​ការលួចទ្រព្យគេ ១ វៀរចាក​ការ​​​ប្រព្រឹត្តខុស ក្នុងកាមទាំងឡាយ ១ វៀរចាក​ការពោលពាក្យកុហក ១ វៀរចាកការ​ពោល​ពាក្យញុះញង់ ១ វៀរចាក​ការពោលពាក្យត្រគោះ ១ វៀរចាកការពោលពាក្យ​រោយរាយឥតប្រយោជន៍ ១ ចិត្តមិនសម្លឹងរំពៃ បង្អោនទ្រព្យអ្នកដទៃ មកជាទ្រព្យរបស់ខ្លួន ១ ចិត្តមិន​គុំកួន ១ ការយល់ត្រូវ ១ ។ ធម៌ ទាំង ១០ នេះ ជាចំណែកវិសេស ។</p>
        <p><a class='ref km' id='km៣៤៣' href='#km៣៤៣'>៣៤៣</a>ធម៌ទាំង ១០ ដែលយល់បានដោយក្រ តើដូចម្តេចខ្លះ ។ ធម៌ជាគ្រឿងនៅ អាស្រ័យ​របស់អរិយៈ ១០ យ៉ាង ម្នាលអាវុសោទាំងឡាយ ភិក្ខុក្នុងសាសនានេះ ជាអ្នក​លះបង់អង្គប្រាំ ១ ប្រកបដោយឆឡង្គុបេក្ខា ១ ជាអ្នករក្សាធម៌តែមួយ ១ មានធម៌ជា​បង្អែក ៤ យ៉ាង ១ ជាអ្នកកម្ចាត់​បង់​នូវសច្ចធម៌ដោយឡែក ១ ជាអ្នកលះបង់ដោយ​ប្រពៃនូវការស្វែងរក ១ មាន សេចក្តី​​ត្រិះរិះមិនសៅហ្មង ១ មានកាយសង្ខារស្ងប់រម្ងាប់ ១ មានចិត្តរួច​ស្រឡះហើយដោយល្អ ១ មានប្រាជ្ញាដឹងថា ចិត្តរួចស្រឡះដោយល្អ ១ ។ ម្នាលអាវុសោទាំងឡាយ ចុះភិក្ខុជាអ្នកលះបង់អង្គ ៥ តើដូចម្តេច ។ ម្នាលអាវុសោ​ទាំងឡាយ ភិក្ខុក្នុងសាសនានេះ ជាអ្នកលះបង់កាមច្ឆន្ទៈ ១ លះបង់ព្យាបាទៈ ១ លះបង់​ថីនមិទ្ធៈ ១ លះបង់ឧទ្ធច្ចកុក្កុច្ចៈ ១ លះបង់​វិចិកិច្ឆា ១ ។ ម្នាលអាវុសោទាំងឡាយ ភិក្ខុ​លះ​បង់អង្គ ៥ ដោយអាការ​យ៉ាងនេះឯង ។ ម្នាលអាវុសោទាំងឡាយ ចុះភិក្ខុប្រកបដោយ​ឆឡង្គុបេក្ខា តើដូចម្តេច ។ ម្នាលអាវុសោទាំងឡាយ ភិក្ខុក្នុងសាសនានេះ បានឃើញរូប ដោយភ្នែកហើយ ជាអ្នកមិនមានសោមនស្ស មិនមានទោមនស្ស ជាអ្នក​ព្រងើយ ប្រកប​ដោយ​សតិនិងសម្បជញ្ញៈ ។ បានឮសម្លេង ដោយត្រចៀក ។ បានធុំក្លិនដោយច្រមុះ ។ បានទទួលរសដោយអណ្តាត ។ បានពាល់​ត្រូវផោដ្ឋព្វៈដោយកាយ ។ បានដឹងធម្មារម្មណ៍ដោយចិត្ត ហើយជាអ្នក​មិនមានសោមនស្ស មិនមានទោមនស្ស ជាអ្នកព្រងើយ ប្រកប​ដោយ​​សតិនិសម្បជញ្ញៈ ។ ម្នាលអាវុសោទាំងឡាយ ភិក្ខុប្រកបដោយឆឡង្គុ​បេក្ខា ដោយអាការយ៉ាងនេះឯង ។ ម្នាលអាវុសោទាំងឡាយ ចុះភិក្ខុរក្សា​ធម៌​តែ​មួយ តើដូចម្តេច ។ ម្នាលអាវុសោទាំងឡាយ ភិក្ខុក្នុង​សាសនា​នេះប្រកប​ដោយ​ចិត្ត មានសតិជា​គ្រឿង​រក្សាទុក ។ ម្នាលអាវុសោ​ទាំងឡាយ ភិក្ខុរក្សា​ធម៌​តែ​មួយ​ដោយអាការ​យ៉ាង​នេះឯង ។ ម្នាលអាវុសោ​ទាំងឡាយ ចុះភិក្ខុ​មានធម៌ជាបង្អែក ៤ យ៉ាង តើដូច​ម្តេច ។ ម្នាល​អាវុសោទាំងឡាយ ភិក្ខុក្នុង​សាសនានេះ ពិចារណាហើយទើប​សេព ​របស់​ដែលគួរសេព ១ ពិចារណា​ហើយ ទើបអត់សង្កត់របស់​ដែលគួរ​អត់​សង្កត់ ១ ពិចារណាហើយ ទើបវៀរ​របស់​ដែលគួរវៀរ ១ ពិចារណាហើយទើបបន្ទោ​បង់​របស់គួរបន្ទោបង់ ១ ។ ម្នាលអាវុសោទាំងឡាយ ភិក្ខុមានបង្អែក ៤ យ៉ាង ដោយអាការ​​​យ៉ាងនេះឯង ។ ម្នាលអាវុសោទាំងឡាយ ចុះភិក្ខុជាអ្នកកំចាត់បង់នូវសច្ចធម៌​ដោយ​ឡែក តើដូចម្តេច ។ ម្នាលអាវុសោទាំងឡាយ ភិក្ខុក្នុង​សាសនានេះ បាននាំ​ចេញ បន្ទោបង់ លះចោល ខ្ជាត់ចោល ស្រាយចេញ លះបង់ ផ្តាច់ផ្តិល​នូវ​សច្ចៈ​ដ៏ផ្សេងគ្នាជាច្រើន របស់សមណៈនិង​ព្រាហ្មណ៍​ដ៏ច្រើន ។ ម្នាល​អាវុសោ​ទាំងឡាយ ភិក្ខុជាអ្នកកម្ចាត់​បង់នូវសច្ចធម៌ដោយ​ឡែក ដោយ​អាការ​យ៉ាងនេះឯង ។ ម្នាលអាវុសោទាំងឡាយ ចុះភិក្ខុជា​អ្នកលះបង់ដោយ​ប្រពៃនូវការស្វែងរក តើដូចម្តេច ។ ម្នាលអាវុសោ​ទាំងឡាយ ភិក្ខុក្នុង​សាសនា​នេះ ជាអ្នកលះបង់ការស្វែងរកកាម លះបង់ការ​ស្វែងរកភព លះ​បង់​​​ការ​​​​ស្វែងរកព្រហ្មចារ្យចេញហើយ ។ ម្នាល​អាវុសោ​ទាំងឡាយ ភិក្ខុជា​អ្នកលះបង់ដោយ​ ប្រពៃ​នូវការស្វែងរកដោយ​អាការយ៉ាង​នេះឯង ។ ម្នាល​អាវុសោទាំងឡាយ ចុះភិក្ខុមាន​សេចក្តី​​ត្រិះរិះមិនបានសៅ​ហ្មង តើដូចម្តេច ។ ម្នាលអាវុសោទាំងឡាយ ភិក្ខុក្នុងសាសនា​នេះ ជាអ្នក​លះបង់សេចក្តី​ត្រិះរិះ​ក្នុង​កាម លះបង់សេចក្តីត្រិះរិះក្នុងការព្យាបាទ លះបង់​​សេចក្តី​​​​​ត្រិះរិះ​​ក្នុងការ​បៀតបៀន ។ ម្នាលអាវុសោទាំងឡាយ ភិក្ខុមានសេចក្តី​ត្រិះរិះ​មិន​បាន​សៅ​ហ្មង​ដោយអាការយ៉ាងនេះឯង ។ ម្នាលអាវុសោទាំង​ឡាយ ចុះភិក្ខុមានកាយ​សង្ខា​រស្ងប់រម្ងាប់ហើយ តើដូចម្តេច ។ ម្នាលអាវុសោទាំង​ឡាយ ភិក្ខុក្នុង​សាសនា​នេះ ព្រោះបាន​លះបង់សុខផង លះបង់ទុក្ខផង ព្រោះ​រំលត់​នូវ​សោមនស្សនិងទោមនស្ស ក្នុងកាលមុន​ផង ហើយក៏បានចូល​ចតុត្ថ​ជ្ឈាន ដែល​គ្មានទុក្ខ គ្មានសុខ មានតែឧបេក្ខានិងសតិដ៏ បរិសុទ្ធ ។ ម្នាលអាវុសោ​ទាំង​ឡាយ ភិក្ខុមានកាយសង្ខារស្ងប់រម្ងាប់ហើយ ដោយអាការ​យ៉ាងនេះឯង ។ ម្នាលអាវុសោទាំងឡាយ ចុះភិក្ខុមានចិត្តរួចស្រឡះ​ហើយដោយល្អ តើដូច​ម្តេច ។ ម្នាលអាវុសោទាំងឡាយ ភិក្ខុក្នុងសាសនានេះ មានចិត្តរួច​ស្រឡះ​ហើយ​ចាក​រាគៈ មានចិត្តរួចស្រឡះហើយចាកទោសៈ មានចិត្ត​រួច​ស្រឡះហើយចាកមោហៈ ។ ម្នាល​​អាវុសោ​​​​ទាំងឡាយ ភិក្ខុមា​ន​ចិត្ត​រួចស្រឡះ​ហើយ​ដោយល្អ ដោយអាការយ៉ាង​នេះឯង ។ ម្នាល​អាវុសោ​ទាំងឡាយ ចុះ​ភិក្ខុមានប្រាជ្ញាដឹងថា ចិត្តរួចស្រឡះហើយ​ដោយល្អ តើដូច​ម្តេច ។ ម្នាល​អាវុសោ​ទាំងឡាយ ភិក្ខុក្នុងសាសនានេះដឹងច្បាស់ថា រាគៈ​អាត្មា​អញ​បាន​លះ​បង់​ហើយ គាស់រំលើងឫសចេញហើយ ធ្វើឲ្យលែង​កើតទៀត ដូចដើម​ត្នោត (កំបុតក) ហើយធ្វើមិនឲ្យមានទៀត មិនឲ្យកើតតទៅទៀតជាធម្មតា ។ ដឹងច្បាស់ថា ទោសៈអាត្មាអញបានលះបង់ហើយ ។បេ។ មោហៈអាត្មា អញបាន​លះបង់ហើយ គាស់រំលើងឫសចេញហើយ ធ្វើឲ្យលែងកើតទៀត ដូចជាដើមត្នោត (កំបុត​ក) ហើយធ្វើមិនឲ្យមានទៀត មិនឲ្យកើតតទៅ​ទៀតជាធម្មតា ។ ម្នាលអាវុសោ​ទាំងឡាយ ភិក្ខុមានប្រាជ្ញា​ដឹងថា ចិត្តរួច​ស្រឡះ​​ហើយដោយល្អ ដោយអាការយ៉ាងនេះ​ឯង ។ ធម៌ ទាំង ១០ នេះ យល់​បានដោយក្រ ។</p>
        <p><a class='ref km' id='km៣៤៤' href='#km៣៤៤'>៣៤៤</a>ធម៌ ១០ ដែលគួរឲ្យកើតឡើង តើដូចម្តេចខ្លះ ។ សេចក្តី​សម្គាល់ ១០ យ៉ាង គឺ សេចក្តីសម្គាល់ថាមិនល្អ ១ សេចក្តីសម្គាល់ចំពោះ​មរណៈ ១ សេចក្តីសម្គាល់​ក្នុងអាហារថាជារបស់គួរខ្ពើម ១ សេចក្តីសម្គាល់​របស់បុគ្គលជាអ្នកមិនត្រេកអរ ក្នុង​លោក​​​​​ទាំងពួង ១ សេចក្តីសម្គាល់​ថា​មិនទៀង ១ សេចក្តីសម្គាល់ក្នុងរបស់ដែល​មិនទៀង​ថាជាទុក្ខ ១ សេចក្តី​សម្គាល់ក្នុង របស់ដែលជាទុក្ខ ថាមិនមែនរបស់ខ្លួន ១ សេចក្តី​សម្គាល់​នូវរបស់ដែលត្រូលះបង់ ១ សេចក្តីសម្គាល់ថាគួរនឿយណាយ ១ សេចក្តី​សម្គាល់​ថារលត់ទៅនៃកងទុក្ខ ១ ។ ធម៌ទាំង ១០ នេះ គួរ ឲ្យកើតឡើង ។</p>
        <p><a class='ref km' id='km៣៤៥' href='#km៣៤៥'>៣៤៥</a>ធម៌ ១០ ដែលគួរដឹងច្បាស់ តើដូចម្តេចខ្លះ ។ ហេតុនៃសេចក្តី​សាបសូន្យ ១០ គឺ បុគ្គលមានគំនិតយល់ត្រូវហើយ ការយល់ខុស ក៏សាប​សូន្យអស់ ទាំងអកុសល​ធម៌​​ដ៏លាមកច្រើនយ៉ាង ដែលកើតឡើង ព្រោះ​កាយល់ខុស ជាបច្ច័យ ក៏សាប​សូន្យ​ទៅដែរ ឯកុសលធម៌ដ៏ច្រើន ក៏ដល់នូវ​ការចម្រើន បរិបូណ៌ឡើង ព្រោះគំនិតយល់ត្រូវ ជាបច្ច័យ ១ ។ បុគ្គលមាន​សេចក្តីត្រិះរិះត្រូវហើយ សេចក្តីត្រិះរិះខុសក៏សាបសូន្យអស់ ទាំងអកុសល​ធម៌ដ៏លាមកច្រើនយ៉ាង ដែលកើតឡើង ព្រោះសេចក្តីត្រិះរិះខុស ជាបច្ច័យ ក៏សាបសូន្យទៅដែរ ឯកុសលធម៌ដ៏ច្រើន ក៏ដល់នូវការចម្រើនបរិបូណ៌ឡើង ព្រោះ​សេចក្តី​​​​​ត្រិះរិះ​ត្រូវជាបច្ច័យ ១ ។ បុគ្គលមានវាចាត្រូវហើយ វាចាខុស​ក៏សាបសូន្យ​ទៅអស់ ទាំងអកុសលធម៌ដ៏លាមកច្រើនយ៉ាង ដែលកើតឡើង ព្រោះវាចាខុសជា​បច្ច័យ ក៏សាបសូន្យទៅដែរ ឯកុសលធម៌ច្រើន ក៏ដល់នូវ​ការចម្រើនបរិបូណ៌ឡើង ព្រោះ​វាចាត្រូវ ជាបច្ច័យ ១ ។ បុគ្គលមាន​ការ​ងា​រ​ត្រូវហើយ ការងារត្រូវហើយ ការងារ ខុសក៏សាបសូន្យទៅអស់ ទាំង​អកុសល​​ធម៌ដ៏លាមកច្រើនយ៉ាងដែលកើតឡើង ព្រោះ​ការ​​​ងារខុស ជា​បច្ច័យ​​ក៏សាបសូន្យទៅដែរ ឯកុសលធម៌ដ៏ច្រើន ក៏ដល់នូវការចម្រើន​បរិបូណ៌​​​​ឡើង ព្រោះការងារត្រូវ ជាបច្ច័យ ១ ។ បុគ្គលមានការចិញ្ចឹម​ជីវិត​ត្រូវហើយ ការចិញ្ចឹមជីវិតខុសក៏ សាបសូន្យទៅអស់ ទាំងអកុសលធម៌​ដ៏លាមកច្រើន​យ៉ាងដែល​កើតឡើង ព្រោះការចិញ្ចឹមជីវិតខុស ជាបច្ច័យ ក៏សាបសូន្យទៅដែរ ឯកុសលធម៌ច្រើន ក៏ដល់នូវសេចក្តីចម្រើន​បរិបូណ៌​ឡើងព្រោះការចិញ្ចឹមជីវិតត្រូវ ជាបច្ច័យ ១ ។ បុគ្គល​ដែល​មានព្យាយាម​ត្រូវ​ហើយ សេចក្តីព្យាយាម ខុសក៏សាបសូន្យទៅអស់ ទាំងអកុសល​ធម៌​​​ដ៏​​លាមក​​​​​​ច្រើនយ៉ាងដែលកើតឡើង ព្រោះសេចក្តីព្យាយាម ជាបច្ច័យ ក៏សាប​សូន្យ​ទៅដែរ ឯកុសលធម៌ដ៏ច្រើន ក៏ដល់នូវសេចក្តី​ចម្រើន​បរិបូណ៌ឡើង ព្រោះ​សេចក្តី​ព្យាយាម​​ត្រូវ ជាបច្ច័យ ១ ។ បុគ្គលមានការរលឹកត្រូវ ហើយ ការរលឹកខុសក៏សាប​សូន្យទៅអស់ ទាំងអកុសលធម៌ដ៏លាមកច្រើនប្រការ ដែល​កើត ឡើងព្រោះការ​រលឹក​ខុស ជាបច្ច័យ ក៏សាបសូន្យទៅដែរ ឯកុសល​ធម៌ដ៏ច្រើនប្រការ ក៏ដល់នូវសេចក្តីចម្រើន​បរិបូណ៌ឡើង ព្រោះការរលឹកត្រូវ ជាបច្ច័យ ១ ។ បុគ្គលដែលមានការ ស្មឹងស្មាធិត្រូវ​ហើយ ការស្មឹងស្មាធិខុស​ក៏សាបសូន្យទៅអស់ ទាំងអកុសលធម៌ដ៏លាមកច្រើន ប្រការ ដែលកើត​ឡើង​ព្រោះការស្មឹងស្មាធិខុស ជាបច្ច័យ ក៏សាបសូន្យទៅដែរ ឯ​កុសល​​​​ធម៌ដ៏ ច្រើនប្រការ ក៏ដល់នូវសេចក្តីចម្រើនបរិបូណ៌ឡើង ព្រោះការ​ស្មឹង​ស្មាធិត្រូវ ជាបច្ច័យ ១ ។ បុគ្គលដែលមានកិរិយាដឹងត្រូវហើយ កិរិយាដឹងខុស​ក៏សាប​សូន្យទៅអស់ ទាំងអកុសលធម៌ដ៏លាមកច្រើនប្រការ ដែលកើតឡើង ព្រោះ​កិរិយា​ដឹងខុស ជាបច្ច័យ ក៏សាបសូន្យទៅដែរ ឯកុសលធម៌​ដ៏ច្រើនប្រការ ក៏ដល់នូវសេចក្តី​ចម្រើន​បរិបូណ៌ឡើង ព្រោះកិរិយាដឹងត្រូវ ជាបច្ច័យ ១ ។ បុគ្គលមានកិរិយា​រួចត្រឹម​ត្រូវហើយ កិរិយារួចខុសក៏សាបសូន្យទៅអស់ ទាំង​អកុសលធម៌ ដ៏លាមកច្រើនប្រការ ដែលកើតឡើង ព្រោះកិរិយារួចខុស ជាបច្ច័យ ក៏សាបសូន្យទៅដែរ ឯកុសលធម៌ដ៏ច្រើន​ប្រការ ក៏ដល់នូវសេចក្តី​ចម្រើន​បរិបូណ៌ឡើង ព្រោះកិរិយារួចត្រូវ ជាបច្ច័យ ១ ។ ធម៌ទាំង ១០ នេះ គួរដឹងច្បាស់ ។</p>
        <p><a class='ref km' id='km៣៤៥' href='#km៣៤៥'>៣៤៥</a>ធម៌ ១០ គួរធ្វើឲ្យជាក់ច្បាស់ តើដូចម្តេចខ្លះ ។ ធម៌ជា​របស់អសេក្ខៈ ១០ យ៉ាង គឺ សម្មាទិដ្ឋិ ជារបស់អសេក្ខៈ ១ សម្មាសង្កប្បៈ ជារបស់អសេក្ខៈ ១ សម្មាវាចា ជារបស់អសេក្ខៈ ១ សម្មាកម្មន្តៈ ជារបស់អសេក្ខៈ ១ សម្មាអាជីវៈ ជារបស់អសេក្ខៈ ១ សម្មាវាយាមៈ ជារបស់អសេក្ខៈ ១ សម្មាសតិ ជារបស់អសេក្ខៈ ១ សម្មាសមាធិ ជារបស់អសេក្ខៈ ១ សម្មាញាណ ជារបស់អសេក្ខៈ ១ សម្មាវិមុត្តិ ជារបស់អសេក្ខៈ ១ ។ ធម៌ទាំង ១០ នេះ គួរធ្វើឲ្យជាក់ ច្បាស់ ។ ធម៌ទាំង ១០០ នេះ ជាធម៌ពិត ធម៌មែន ធម៌ទៀងទាត់ មិនប្រែប្រួលជាយ៉ាង​ដទៃ​ឡើយ ដែលព្រះតថាគតត្រាស់ដឹងហើយដោយ​ប្រពៃ ដោយប្រការដូច្នេះ ។ លុះព្រះសារីបុត្តមានអាយុ បានសម្តែងសូត្រនេះចប់ហើយ ។ ភិក្ខុទាំងនោះ ក៏មានចិត្តត្រេកអររីករាយ ចំពោះភាសិតរបស់ ព្រះសារីបុត្តដ៏មានអាយុ ។</p>
        <p>ចប់ ទសុត្តរសូត្រ ទី ១១ ។</p>
        <p>ចប់ បាដិកវគ្គ តែប៉ុណ្ណេះ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>