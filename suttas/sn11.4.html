<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.4' lang='km'>
        <header>
            <ul>
            </ul>
            <h1>វេបចិតិ្ត​សូត្រ ទី ៤</h1>
        </header>
        <p><a class='ref km' id='km346' href='#km346'>៣៤៦</a>សម័យ​មួយ ព្រះមានព្រះភាគ ទ្រង់​គង់​នៅ ក្នុង​វត្ត​ជេតពន របស់​អនាថ​បិណិ្ឌក​សេដ្ឋី ជិត​ក្រុង​សាវត្ថី។បេ។</p>
        <p><a class='ref km' id='km347' href='#km347'>៣៤៧</a>ព្រះមានព្រះភាគ ទ្រង់​ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ រឿង​ធ្លាប់​មាន​មក​ថា សង្គ្រាម​ទេវតា​និង​អសុរ បាន​ប្រទល់​គ្នា​ហើយ។ ម្នាល​ភិក្ខុ​ទាំងឡាយ គ្រា​នោះ​ឯង អសុរិន្ទ​ឈ្មោះ​វេបចិត្តិ​បាន​ហៅ​ពួក​អសុរ​មក​ថា ម្នាល​ពួក​អ្នក​និទ៌ុក្ខ កាលបើ​សង្គ្រាម​ពួក​ទេវតា​នឹង​អសុរ​ជួប​ប្រទះ​គ្នា​ហើយ ពួក​អសុរ​ឈ្នះ ពួក​ទេវតា​ចាញ់ ពួក​អ្នក​ត្រូវ​ចង​សក្កទេវវានមន្ទ​នោះ ដោយ​ចំណង​ទាំងឡាយ មាន​ចំណង​ក​ជា​គម្រប់​ប្រាំ ហើយ​នាំ​មក​កាន់​អសុរ​បូរី ក្នុង​សំណាក់​របស់​ខ្ញុំ។ ម្នាល​ភិក្ខុ​ទាំងឡាយ ឯ​សក្កទេវានមិន្ទ ក៏​បាន​ហៅ​ពួក​ទេវតា ក្នុង​ឋាន​តាវត្តិង្ស​មក​ថា ម្នាល​ពួក​អ្នក​និទ៌ុក្ខ កាលបើ​សង្គ្រាម​ទេវតា​និង​អសុរ ជួប​ប្រទះ​គ្នា​ហើយ បើ​ពួក​ទេវតា​ឈ្នះ ពួក​អសុរ​ចាញ់ ពួក​អ្នក​ត្រូវ​ចង​វេបចិត្តិ​អសុរិន្ទ​នោះ​ដោយ​ចំណង​ទាំងឡាយ មាន​ចំណង​ក​ជា​គម្រប់​ប្រាំ ហើយ​នាំ​មក​កាន់ សុធម្ម​សភា ក្នុង​សំណាក់​របស់​យើង។ ម្នាល​ភិក្ខុ​ទាំងឡាយ ក៏​ក្នុង​សង្គ្រាម​នោះ ពួក​ទេវតា​ឈ្នះ ពួក​អសុរ​ចាញ់។ ម្នាល​ភិក្ខុ​ទាំងឡាយ គ្រា​នោះ​ឯង ពួក​ទេវតា​ក្នុង​ឋាន​តាវត្តិង្ស ចង​វេបចិត្តិ​អសុរិន្ទ ដោយ​ចំណង​ទាំងឡាយ មាន​ចំណង​ក​ជា​គម្រប់​ប្រាំ ហើយ​នាំមក​កាន់​សុធម្មសភា ក្នុង​សំណាក់​សក្កទេវាមិន្ទ។</p>
        <p><a class='ref km' id='km348' href='#km348'>៣៤៨</a>ម្នាល​ភិក្ខុ​ទាំងឡាយ ក្នុង​កាលនោះ បាន​ឮ​ថា វេបចិត្តិ​អសុរិន្ទ ដែល​ត្រូវ​ពួក​ទេវតា​ចង ដោយ​ចំណង មាន​ចំណង​ក​ជា​គម្រប់​ប្រាំ ក៏​ស្រែក​ជេរ​ផ្ដាសា​សក្កទេវាមិន្ទ ដែល​ស្ដេច​ចូល​មក​កាន់​សុធម្ម​សភា ទាំង​ស្ដេច​ចេញ​មក​វិញ ដោយ​វាចា ជា​អសប្បុរស ដ៏​អាក្រក់។</p>
        <p><a class='ref km' id='km349' href='#km349'>៣៤៩</a>ម្នាល​ភិក្ខុ​ទាំងឡាយ លំដាប់​នោះ​ឯង មាតលិសង្គាហក​ទេវបុត្ត បាន​និយាយ​នឹង​សក្កទេវានមិន្ទ ដោយ​គាថា ថា</p>
        <p>បពិត្រ​មឃវ​សក្កទេវរាជ ព្រះអង្គ​ឮ​វាចា​អាក្រក់ របស់​វេបចិត្តិ-​អសុរិន្ទ ក្នុង​ទីចំពោះ​ព្រះ​ភក្ត្រ​ហើយ ទ្រង់​អត់ធ្មត់​បាន តើ​ព្រោះ​ទ្រង់​ខ្លាច ឬ​ព្រោះ​ទ្រង់​មាន​កំឡាំង​ខ្សោយ។</p>
        <p><a class='ref km' id='km350' href='#km350'>៣៥០</a>សក្កទេវរាជ​ត្រាស់​ថា ខ្ញុំ​ឮ​វាចា​របស់​វេបចិត្តិ​អសុរិន្ទ​ហើយ អត់ធ្មត់​បាន មិន​មែន​ព្រោះ​ខ្លាច មិន​មែន​ព្រោះ​មាន​កំឡាំង​ខ្សោយ​ទេ តាម​ពិត​អ្នក​យល់​ការណ៍ ច្បាស់​ប្រហែស​យ៉ាង​ខ្ញុំ ដូចម្ដេច​នឹង​តបត ជាមួយ​បុគ្គល​ពាល។</p>
        <p><a class='ref km' id='km351' href='#km351'>៣៥១</a>មា. បើ​ព្រះអង្គ​មិន​ឃាត់​ហាម​បុគ្គល​ពាល​ទេ ពួក​ពាល​នឹង​រឹង​រឹត​តែ​ឈ្លានពាន​ឡើង ហេតុ​នោះ អ្នក​ប្រាជ្ញ​ត្រូវ​ហាម​ប្រាម​​​​​បុគ្គល​ពាល ដោយ​អាជ្ញា​ដ៏​ខ្លាំង។</p>
        <p><a class='ref km' id='km352' href='#km352'>៣៥២</a>ស. អ្នក​ណា​ប្រកប​ដោយ​សតិ ដឹង​ថា​អ្នក​ដទៃ​កំពុង​ក្រោធ ហើយ​ទ្រាំ​អត់​បាន ខ្ញុំ​សំគាល់​នូវ​អ្នក​នុ៎ះ​ឯង​ថា ជា​អ្នក​ឃាត់​ហាម​បុគ្គល​ពាល។</p>
        <p><a class='ref km' id='km353' href='#km353'>៣៥៣</a>មា. បពិត្រ​វាសវៈ ខ្ញុំ​យល់​ឃើញ​ថា​ការ​អត់ធន់​នេះ​ឯង ជា​ទោស​វិញ​ទេ (ព្រោះថា) បុគ្គល​ពាល រមែង​សម្គាល់​អ្នក​អត់ធន់​នោះ​ថា អ្នក​នេះ​អត់ធន់ ព្រោះ​ខ្លាច​អញ ហេតុ​នោះ បាន​ជា​អ្នក​ឥត​ប្រាជ្ញា រមែង​សង្កត់សង្កិន​គេ ដូច​ជា​គោ ព្រួត​សង្កត់សង្កិន​គោ​ចាញ់ ដែល​បោល​ទៅ។</p>
        <p><a class='ref km' id='km354' href='#km354'>៣៥៤</a>ស. បុគ្គល​ពាល​ចង់​សំគាល់​កី្ត មិន​សំគាល់​កី្ត​ថា​អ្នក​នេះ​អត់ធន់​បាន ព្រោះ​ខ្លាច​អញ ក៏​តាម​ការណ៍​ចុះ តែ​ថា​ប្រយោជន៍​ទាំងឡាយ មាន​ប្រយោជន៍​ខ្លួន​ជា​សំខាន់ ប្រយោជន៍​អ្វី ឲ្យ​ក្រៃលែង​ជាង​ខន្តី​មិន​មាន​ទេ អ្នក​ណា​មាន​ កម្លាំង​ជា​អ្នក​ស្ងប់ ហើយ​អត់​ឱន ចំពោះ​បុគ្គល​មាន​ កម្លាំង​ខ្សាយ​ បណ្ឌិត​ទាំងឡាយ ​​​​សរសើរ​បុគ្គល​នោះ​ថា មាន​សេចក្ដី​អត់ទ្រាំ​ដ៏​ក្រៃលែង ព្រោះថា បុគ្គល​មាន​កម្លាំង​ថយ តែ​អត់ឱន​ជានិច្ច កម្លាំង​របស់​ជន​ណា​ជា​កំឡាំង​ពាល បណ្ឌិត​ទាំងឡាយ​ហៅ កម្លាំង​ជន​នោះ​ថា មិន​មែន​ជា​កម្លាំង​ទេ បុគ្គល​ជា​អ្នក​តិះដៀល​ជន​មាន​កម្លាំង ជា​អ្នក​គ្រប់គ្រង​ធម៌មិន​មាន​ទេ អ្នក​ណា​ខឹង​តប​នឹង​បុគ្គល​អ្នក​ខឹង សេចក្ដី​អាក្រក់ រមែង​មាន​ដល់​អ្នក​នោះ​ឯង ព្រោះ​សេចក្ដី​ខឹង​តប​នោះ បុគ្គល​អ្នក​មិន​ខឹង​តប​នឹង​បុគ្គល​អ្នក​ខឹង ឈ្មោះ​ថា​ឈ្នះ​នូវ​សង្គ្រាម ដែល​ឈ្នះ​បាន​ដោយ​កម្រ បុគ្គល​ណា​មាន​ស្មារតី ដឹង​ថា​បុគ្គល​ដទៃ​ខឹង ហើយ​ទ្រាំ​អត់​បាន (បុគ្គល​នោះ) ឈ្មោះ​ថា​ប្រព្រឹត្តនូវ​ប្រយោជន៍ ដល់​ជន​ទាំង​ពីរ​ខាង គឺ​ខ្លួន​ឯង ១ អ្នក​ដទៃ ១ កាល​ជន​ទាំង​ពីរ​ខាង គឺ​ខ្លួន​ឯង និង​អ្នក​ដទៃ កំពុង​សះ​ជា​នឹង​គ្នា ពួក​ជន​ណា​សំគាល់​ថា គេ​ល្ងង់ (ពួក​ជន​នោះ) ឈ្មោះ​ថា មិន​យល់​ធម៌​ច្បាស់​ទេ។</p>
        <p><a class='ref km' id='km355' href='#km355'>៣៥៥</a>ម្នាល​ភិក្ខុ​ទាំងឡាយ អម្បាល​យ៉ាង​សក្កទេវានមិន្ទ​នោះ ទ្រង់​សោយ​ផលបុណ្យ​ របស់​ខ្លួន​សោយរាជ្យជា​ឥស្សរាធិបតី លើ​ទេវតា​ទាំងឡាយ ក្នុង​ឋាន​តាវតិ្តង្ស ម្តេច​គង់​សរសើរ​គុណ​សេចក្ដី​អត់ទ្រាំ​និង​សេចក្ដី​ស្លូត។ ម្នាល​ភិក្ខុ​ទាំងឡាយ អ្នក​ទាំងឡាយ​ត្រូវ​ញ៉ាំង​ហេតុ​នោះ​ឲ្យ​ល្អ​ក្នុង​សាសនា​នេះ​ចុះ ព្រោះ​ថា​អ្នក​ទាំងឡាយ បួស​ក្នុង​ធម្ម​វិន័យ​ដែល​តថាគត​សម្តែង​ហើយ ដោយ​ប្រពៃ​យ៉ាង​នេះ គួរតែ​ជា​អ្នក​អត់ធន់​ផង ស្លូតបូត​ផង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>