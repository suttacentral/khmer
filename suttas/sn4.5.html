<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.5' lang='km'>
        <header>
            <ul>
            </ul>
            <h1>ទុតិយបាសសូត្រ ទី ៥</h1>
        </header>
        <p><a class='ref km' id='km៤៣២' href='#km៤៣២'>៤៣២</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុងព្រៃឥសិបតនមិគទាយវ័ន ទៀបក្រុងពារាណសី ។ កាលព្រះមានព្រះភាគ ទ្រង់គង់នៅក្នុងទីនោះ បានត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំងនោះ ទទួលពុទ្ធដីការបស់ព្រះមានព្រះភាគ ករុណាព្រះអង្គ ។ ទើបព្រះមានព្រះភាគទ្រង់ត្រាស់ យ៉ាងនេះថា ម្នាលភិក្ខុទាំងឡាយ តថាគតរួចហើយចាកអន្ទាក់ទាំងអស់ ទោះជារបស់ទេវតាក្ដី ជារបស់មនុស្សក្ដី ម្នាលភិក្ខុទាំងឡាយ ទាំងអ្នកទាំងឡាយសោត ក៏បានរួចចាក អន្ទាក់ទាំងអស់ដែរ ទោះជារបស់ទេវតាក្ដី ជារបស់មនុស្សក្ដី ម្នាលភិក្ខុទាំងឡាយ អ្នកទាំងឡាយចូរត្រាច់ទៅកាន់ចារិក ដើម្បីប្រយោជន៍ ដល់ជនច្រើន ដើម្បីសេចក្ដីសុខ ដល់​ជនច្រើន ដើម្បីអនុគ្រោះ ដល់សត្វលោក ដើម្បីសេចក្ដីចម្រើន ដើម្បីប្រយោជន៍ ដើម្បីសេចក្ដីសុខ ដល់ទេវតានិងមនុស្សទាំងឡាយ តែអ្នកទាំងឡាយកុំទៅពីរនាក់ តាមផ្លូវមួយ​​​​ជាមួយគ្នាឡើយ ម្នាលភិក្ខុទាំងឡាយ ចូរអ្នកទាំងឡាយ សម្ដែងធម៌មានលំអបទដើម លំអបទកណ្ដាល លំអបទចុង បរិបូណ៌ដោយអត្ថនិងព្យញ្ជនៈ អ្នកទាំង ឡាយ ចូរប្រកាស​​ព្រហ្មចរិយធម៌ដ៏បរិសុទ្ធ បរិបូណ៌ទាំងអស់ សត្វទាំង ឡាយដែលមានធូលីគឺ រាគាទិក្កិ​លេស​តិច ក្នុងភ្នែកគឺបញ្ញា សត្វទាំងនោះនឹងសាបសូន្យ (ចាកមគ្គផល) ព្រោះមិនបាន​ស្ដាប់​​​ធម៌ សត្វទាំងឡាយបម្រុងនឹងត្រាស់ដឹងធម៌ក៏មានដែរ ម្នាលភិក្ខុទាំងឡាយ ចំណែក​​តថាគត ក៏នឹងចូលទៅឯសេនានិគម ក្នុងឧរុវេលាប្រទេស ដើម្បីសម្ដែងធម៌ដែរ ។</p>
        <p><a class='ref km' id='km៤៣៣' href='#km៤៣៣'>៤៣៣</a>គ្រានោះឯង មារមានចិត្តបាប ចូលសំដៅទៅរកព្រះមានព្រះភាគ លុះ​ចូល ទៅដល់ហើយ ទើបពោលនឹងព្រះមានព្រះភាគ ដោយគាថាដូច្នេះ ថា</p>
        <p>ព្រះអង្គជាប់ចំពាក់ហើយដោយអន្ទាក់ទាំងពួង ទោះជារបស់ទេវតាក្ដី ជារបស់មនុ​​ស្សក្ដី បពិត្រព្រះសមណៈ ព្រះអង្គជាបុគ្គលជាប់ចំពាក់ ដោយ​ចំណ​​ង​​​​​​មាំ ព្រះ​អង្គមិនរួច (​ចាកវិស័យ) ​របស់ខ្ញុំឡើយ ។</p>
        <p><a class='ref km' id='km៤៣៤' href='#km៤៣៤'>៤៣៤</a>ព្រះសម្ពុទ្ធទ្រង់ត្រាស់ថា តថាគតរួចចាកអន្ទាក់ទាំងអស់ហើយ  ទោះជារបស់ទេវតាក្ដី ជារបស់មនុស្សក្ដី តថាគតរួចស្រឡះចាកចំណង​ដ៏មាំ​​​​​ហើយ នែមារ ទាំងអ្នកឯង ក៏តថាគតបានកម្ចាត់ហើយដែរ ។</p>
        <p>គ្រានោះឯង មារមានចិត្តបាប ។ បេ ។ បាត់ចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>