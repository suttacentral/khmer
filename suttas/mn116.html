<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn116' lang='km'>
        <header>
            <ul>
            </ul>
            <h1>ឥសិគិលិសូត្រ ទី ៦</h1>
        </header>
        <p><a class='ref km' id='km២៤៧' href='#km២៤៧'>២៤៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ គង់លើភ្នំឥសិគិលិ ជិតក្រុងរាជគ្រឹះ ។ ក្នុងទីនោះ ព្រះមានព្រះភាគត្រាស់​ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំងនោះ ទទួលព្រះវាចា​ព្រះ​មានព្រះភាគថា ព្រះករុណា ព្រះអង្គដ៏ចម្រើន ។</p>
        <p><a class='ref km' id='km២៤៨' href='#km២៤៨'>២៤៨</a>ព្រះមានព្រះភាគ ទ្រង់ត្រាស់យ៉ាងនេះថា ម្នាលភិក្ខុទាំងឡាយ អ្នកទាំងឡាយ ឃើញភ្នំវេភារៈនុ៎ះឬទេ ។ ភិក្ខុទាំងឡាយក្រាបទូលថា ព្រះករុណ​ព្រះអង្គ ឃើញ ។ ម្នាលភិក្ខុទាំងឡាយ ភ្នំវេភារៈនុ៎ះឯង មាន​ឈ្មោះផ្សេង មាន​បញ្ញត្តិផ្សេង ។ ម្នាលភិក្ខុទាំងឡាយ អ្នកទាំងឡាយ​ឃើញភ្នំបណ្ឌវៈនុ៎ះឬទេ ។ ព្រះករុណាព្រះអង្គ ឃើញ ។ ម្នាលភិក្ខុទាំងឡាយ ភ្នំបណ្ឌវៈនុ៎ះឯង មានឈ្មោះ​ផ្សេង មានបញ្ញតិ្តផ្សេង ។ ម្នាលភិក្ខុទាំងឡាយ អ្នកទាំងឡាយឃើញភ្នំវេបុល្លៈ​នុ៎ះឬទេ ។ ព្រះករុណាព្រះអង្គ ឃើញ ។ ម្នាល​ភិក្ខុទាំងឡាយ ភ្នំវេបុល្លៈនុ៎ះឯង ក៏មានឈ្មោះផ្សេង មានបញ្ញតិ្តផ្សេងដែរ ។ ម្នាលភិក្ខុទាំងឡាយ អ្នកទាំងឡាយ ​ឃើញភ្នំគិជ្ឈកូដនុ៎ះឬទេ ។ ព្រះករុណា​ព្រះអង្គ ឃើញ ។ ម្នាលភិក្ខុទាំងឡាយ ភ្នំគិជ្ឈកូដនុ៎ះឯង មានឈ្មោះផ្សេង មានបញ្ញតិ្តផ្សេងដែរ ។ ម្នាលភិក្ខុទាំង​ឡាយ អ្នកទាំងឡាយឃើញ​ភ្នំឥសិគិលិ​នេះឬទេ ។ ព្រះករុណាព្រះអង្គ ឃើញ ។ ម្នាលភិក្ខុទាំងឡាយ ឯភ្នំ​ឥសិគិលិ​នេះឯង មានឈ្មោះយ៉ាងហ្នឹង មានបញ្ញត្តិ​យ៉ាងហ្នឹងតែម្យ៉ាង ។</p>
        <p><a class='ref km' id='km២៤៩' href='#km២៤៩'>២៤៩</a>ម្នាលភិក្ខុទាំងឡាយ កាលពីព្រេងនាយ មានព្រះបច្ចេកពុទ្ធ ៥០០ អង្គ នៅនាភ្នំឥសិគិលិនេះ អស់កាលដ៏យូរ ។ ព្រះបច្ចេកពុទ្ធទាំងនោះ កាលចូល​ទៅកាន់ភ្នំនេះ មនុស្សឃើញប្រាកដ លុះចូលស៊ប់ទៅហើយ មនុស្ស​មិន​ឃើញទេ ។ លុះពួកមនុស្សឃើញហេតុនោះហើយ ក៏នាំគ្នា​និយាយ​យ៉ាងនេះថា ភ្នំនេះលេប​នូវពួកឥសីទាំងនេះ ព្រោះហេតុនោះ បាន​ជា​ឈ្មោះកើតឡើងថា ឥសិគិលិ ឥសិគិលិ (ភ្នំលេបឥសីៗ) ដូច្នេះ ។ ម្នាលភិក្ខុ​ទាំងឡាយ តថាគតប្រាប់ឈ្មោះ​ព្រះបច្ចេកពុទ្ធទាំងឡាយ ម្នាលភិក្ខុទាំង​ឡាយ តថាគត ចង្អុលបង្ហាញឈ្មោះ​ ព្រះបច្ចកពុទ្ធទាំងឡាយ ម្នាលភិក្ខុ​ទាំងឡាយ តថាគតសម្តែងឈ្មោះ ព្រះបច្ចេក​ពុទ្ធទាំងឡាយ អ្នកទាំងឡាយ ចូរប្រុងស្តាប់នូវរឿងនោះចុះ ចូរធ្វើទុកក្នុងចិត្តឲ្យ​ប្រពៃចុះ តថាគតនឹង​សម្តែង​​ប្រាប់ ។ ភិក្ខុទាំងឡាយនោះ ទទួលស្តាប់ព្រះវាចា​នៃព្រះមានព្រះភាគ ថា ព្រះករុណាព្រះអង្គ ។</p>
        <p><a class='ref km' id='km២៥០' href='#km២៥០'>២៥០</a>ព្រះមានជោគត្រាស់យ៉ាងនេះថា ម្នាលភិក្ខុទាំងឡាយ ព្រះបច្ចេក​​សម្ពុទ្ធឈ្មោះអរិដ្ឋៈ បាននៅនាភ្នំឥសិគិលិនេះ អស់កាលដ៏យូរ ។ ម្នាលភិក្ខុ​ទាំងឡាយ ព្រះបច្ចេកសម្ពុទ្ធឈ្មោះឧបរិដ្ឋៈ បាននៅនាភ្នំឥសិគិលិ​នេះអស់កាល​ដ៏​យូរ ។ ម្នាលភិក្ខុទាំងឡាយ ព្រះបច្ចេកសម្ពុទ្ធឈ្មោះតគរសិខី បាននៅនាភ្នំ​ឥសិគិលិនេះអស់កាលដ៏យូរ ។ ម្នាលភិក្ខុទាំងឡាយ ព្រះបច្ចេក​សម្ពុទ្ធ ឈ្មោះ​យសស្សី បាននៅនាភ្នំឥសិគិលិនេះអស់កាលដ៏យូរ ។ ម្នាល​ភិក្ខុ​ទាំងឡាយ ព្រះ​បច្ចេកសម្ពុទ្ធ ឈ្មោះសុទស្សនៈ បាននៅនាភ្នំឥសិគិលិ​នេះអស់កាលដ៏យូរ ។ ម្នាលភិក្ខុទាំងឡាយ ព្រះបច្ចេកសម្ពុទ្ធ ឈ្មោះ បិយទស្សី បាននៅនាភ្នំឥសិគិលិ​នេះ អស់កាលដ៏យូរ ។ ម្នាលភិក្ខុទាំងឡាយ ព្រះបច្ចេកសម្ពុទ្ធ ឈ្មោះគន្ធារៈ បាន​នៅនាភ្នំឥសិគិលិនេះ អស់កាលដ៏យូរ ។ ម្នាលភិក្ខុទាំងឡាយ ព្រះបច្ចេកសម្ពុទ្ធ​ឈ្មោះបិណ្ឌោលៈ បាននៅនាភ្នំ​ឥសិគិ-លិ​នេះអស់កាលដ៏យូរ ។ ម្នាលភិក្ខុ​ទាំងឡាយ ព្រះបច្ចេកសម្ពុទ្ធឈ្មោះ​ឧបាសភៈ បាននៅនាភ្នំឥសិគិលិនេះ អស់​កាលដ៏យូរ ។ ម្នាលភិក្ខុទាំងឡាយ ព្រះបច្ចេកសម្ពុទ្ធឈ្មោះនិថៈ បាននៅនាភ្នំ​ឥសិគិលិនេះ អស់កាលដ៏យូរ ។ ម្នាលភិក្ខុទាំងឡាយ ព្រះបច្ចេកសម្ពុទ្ធឈ្មោះ​តថៈ បាននៅនាភ្នំឥសិគិលិនេះ អស់កាលដ៏យូរ ។ ម្នាលភិក្ខុទាំងឡាយ ព្រះ​បច្ចេកសម្ពុទ្ធឈ្មោះសុតវា បាន​នៅ​នាភ្នំឥសិគិលិនេះ អស់កាលដ៏យូរ ។ ម្នាលភិក្ខុទាំងឡាយ ព្រះបច្ចេក​-សម្ពុទ្ធឈ្មោះភាវិតត្តៈ បាននៅនាភ្នំឥសិគិលិនេះ អស់កាលដ៏យូរ ។</p>
        <p><a class='ref km' id='km២៥១' href='#km២៥១'>២៥១</a>ព្រះបច្ចេកពុទ្ធទាំងឡាយណា ជាខ្លឹមរបស់សត្វ អស់ទុក្ខ អស់​ចំណង់ បានត្រាស់ដឹងហើយ នូវបច្ចេកសុពោធិ-ញ្ញាណ កាលបើតថាគត សម្តែងឈ្មោះរបស់ ព្រះបច្ចេកពុទ្ធ​ទាំង​នោះ ដែលមានសរដកចេញហើយ ដ៏ឧត្តម​ជាងជន អ្នក​ទាំងឡាយចូរស្តាប់ចុះ ព្រះបច្ចេកពុទ្ធទាំងឡាយ ឈ្មោះអរិដ្ឋៈ ១ ឧបរិដ្ឋៈ ១ តគរសិខី ១ យសស្សី ១ សុទស្សនៈ ១ បច្ចេក-ពុទ្ធឈ្មោះបិយទស្សី ១ គន្ធារៈ ១ បិណ្ឌោលៈ ១ ឧបាសភៈ ១ និថៈ ១ តថៈ ១ សុតវា ១ ភាវិតត្តៈ ១ សុម្ភៈ ១ សុភៈ ១ មេថុលៈ ១ អដ្ឋមៈ ១ អស្សុមេឃៈ ១ អនិឃៈ ១ សុទាឋៈ ១ ជាបច្ចេកពុទ្ធមានតណ្ហានាំទៅកាន់ភពអស់ហើយ ព្រះបច្ចេក-ពុទ្ធឈ្មោះហិង្គូ ១ ហិង្គៈ ១ មានអានុភាពច្រើន ព្រះបច្ចេកពុទ្ធ​ឈ្មោះជាលី ២ គឺចុល្លជាលី ១ មហាជាលី ១ ជាអ្នកប្រាជ្ញ ឈ្មោះអដ្ឋកៈ ១ ព្រះបច្ចេកពុទ្ធឈ្មោះ កោសល្លៈ ១ សុពាហុ ១ ឧបនេមិសៈ ១ នេមិសៈ ១ សន្តចិត្តៈ ១ សច្ចៈ ១ តថៈ ១ វិរជៈ ១ បណ្ឌិតៈ ១ កាឡៈ ១ ឧបកាឡៈ ១ វិជិតៈ ១ ជិតៈ ១ អង្គៈ ១ បង្គៈ ១ គុតិច្ឆិតៈ ១ ព្រះបច្ចេកពុទ្ធឈ្មោះ បស្សី ១ បានលះ​ឧបធិកិលេស ជាឫសនៃសេចក្តីទុក្ខ​ហើយ ព្រះបច្ចេកពុទ្ធ​ឈ្មោះ​​អបរា​ជិតៈ បានផ្ចាញ់នូវមារនិងពលនៃមារហើយ ព្រះបច្ចេក​ពុទ្ធឈ្មោះសត្តា ១ បវត្តា ១ សរភង្គៈ ១ លោម-ហង្សៈ ១ ឧច្ចង្គមាយៈ ១ អសិតៈ ១ អនាសវៈ ១ មនោមយៈ ១ ពន្ធុមា ជាអ្នកផ្តាច់បង់នូវមានះ ១ ឈ្មោះតទាធិមុត្តៈ ១ វិមលៈ ១ កេតុមា ១ កេតុម្ភរាគៈ ១ មាតង្គៈ ១ អរិយៈ ១ អច្ចុត ១ អច្ចុតគាមព្យាមកៈ ១ សុមង្គលៈ ១ ទព្វិលៈ ១ សុបតិដ្ឋិតៈ​ ១ អសយ្ហៈ ១ ខេមាភិរតៈ ១ សោរតៈ ១ ទុរន្នយៈ ១ សង្ឃៈ ១ ឧជ្ជយៈ ១ និងបច្ចេកពុទ្ធដទៃ ឈ្មោះសយ្ហៈ ជាអ្នកប្រាជ្ញមាន​ព្យាយាមមិនថោកថយ ព្រះបច្ចេកពុទ្ធ ១២ អង្គទៀត ឈ្មោះ​អានន្ទៈ (៤ អង្គ) នន្ទៈ (៤ អង្គ) ឧបនន្ទៈ (៤ អង្គ) ភារទ្វាជៈ អ្នកទ្រទ្រង់នូវរាងកាយមានក្នុងទីបំផុតភព ១ ពោធិ ១ មហា​-នាមៈ ១ ឧត្តរៈ ១ កេសី ១ សិខី ១ សុន្ទរៈ ១ ភារទ្វាជៈ ១ តិស្សៈ ១ ឧបតិស្សៈ ១ ជាអ្នកផ្តាច់បង់​នូវចំណងគឺភព ឈ្មោះ​ឧបសីទរី ១ សីទរីជាអ្នកផ្តាច់បង់តណ្ហា ១ បច្ចេកពុទ្ធ​ឈ្មោះ​មង្គលៈ មានរាគៈទៅប្រាស់ហើយ ១ ឈ្មោះឧសភៈ បានផ្តាច់​បង់​នូវ​តណ្ហាជាឫសនៃទុក្ខ ១ ឧបណីតៈ បានដល់នូវចំណែក​ស្ងប់រម្ងាប់ ១ ឧបោសថៈ ១ សុន្ទរៈ ១ សច្ចនាមៈ ១ ជេតៈ ១ ជយន្តៈ ១ បទុមៈ ១ ឧប្បលៈ ១ បទុមុត្តរៈ ១ រកិតៈ ១ បព្វតៈ ១ មានត្ថទ្ធៈ ១ សោភិតៈ ១ វីតរាគៈ ១ កណ្ហៈ ១ បានត្រាស់​ដឹង​​ហើយ មានចិត្តរួចវិសេសហើយ ព្រះបច្ចេកពុទ្ធ មាន​ឈ្មោះ​ប៉ុណ្ណេះ និងនៅមាន​ឈ្មោះដទៃទៀត មានអានុភាព​ច្រើន មានតណ្ហាជាគ្រឿងនាំទៅកាន់ភពអស់​ហើយ អ្នកទាំង​-ឡាយ ចូរថ្វាយបង្គំនូវព្រះបច្ចេកពុទ្ធទាំងឡាយនោះ ដែល​កន្លងនូវ​កិលេស ជាគ្រឿងជាប់ចំពាក់ទាំងពួង ស្វែងរកនូវ​គុណដ៏ប្រសើរ មានគុណរក​ប្រមាណមិនបាន ដែលបរិនិព្វាន​ទៅហើយ ។</p>
        <p>ចប់ ឥសិគិលិសូត្រ ទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>