<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn32' lang='km'>
        <header>
            <ul>
            </ul>
            <h1>អាដានាដិយសូត្រ ទី ៩</h1>
        </header>
        <p><a class='ref km' id='km៧៨' href='#km៧៨'>៧៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់​លើភ្នំគិជ្ឈកូដ ជិតក្រុងរាជគ្រឹះ ។ លំដាប់នោះឯង ស្តេចធំទាំង ៤ អង្គ តាំង​ការ​រក្សាទុកក្នុងទិសទាំង ៤ តាំងកងពលទុកក្នុងទិសទាំង ៤ តាំងបុគ្គលជាអ្នកត្រួតត្រាទុក​ ក្នុងទិសទាំង ៤ ដោយសេនាយក្ខដ៏ច្រើន ដោយសេនាគន្ធព្វដ៏ច្រើន ដោយ​សេនា​កុម្ភណ្ឌដ៏ច្រើន ដោយសេនានាគ ដ៏ច្រើន កាលវេលារាត្រី (បឋមយាម) កន្លងទៅហើយ (ស្តេចទាំង នោះ) មានពន្លឺដ៏រុងរឿង ញ៉ាំងភ្នំគិជ្ឈកូដទាំងមូលឲ្យភ្លឺហើយ ក៏ចូលទៅគាល់​ព្រះមានព្រះភាគក្នុងទីនោះ លុះចូលទៅដល់ហើយ ទើបក្រាបថ្វាយបង្គំ ព្រះមាន​ព្រះភាគ​ដោយគោរព ហើយអង្គុយក្នុងទីដ៏សមគួរ ។ ឯយក្ខទាំង ឡាយនោះ ពួកខ្លះថ្វាយ​បង្គំ​ព្រះមានព្រះភាគដោយគោរព ហើយអង្គុយក្នុង ទីដ៏សមគួរ ពួកខ្លះគ្រាន់តែ ពោល​ពាក្យ​រាក់ទាក់សំណេះសំណាល ជាមួយ នឹងព្រះមានព្រះភាគ លុះបញ្ចប់ពាក្យ​ដែល​គួររីករាយ នឹងពាក្យដែលគួរ រលឹកហើយ ក៏អង្គុយក្នុងទីដ៏សមគួរ ពួកខ្លះគ្រាន់តែអង្គុយ​ប្រណម្យ​អញ្ជលី ចំពោះព្រះមានព្រះភាគ ក្នុងទីដ៏សមគួរ ពួកខ្លះគ្រាន់តែប្រកាសនាម​នឹង​គោត្រ អង្គុយក្នុងទីដ៏សមគួរ ពួកខ្លះគ្រាន់តែអង្គុយស្ងៀម ក្នុងទីដ៏សមគួរ ។</p>
        <p><a class='ref km' id='km៧៩' href='#km៧៩'>៧៩</a>ស្តេចជាធំឈ្មោះវេស្សវ័ណ គង់នៅក្នុងទីដ៏សមគួរ ហើយក្រាប បង្គំ​ទូលព្រះមានព្រះភាគដូច្នេះថា បពិត្រព្រះអង្គដ៏ចម្រើន ពួកយក្ខជាន់ ខ្ពស់​ មិនជ្រះថ្លាចំពោះព្រះមានព្រះភាគក៏មាន បពិត្រព្រះអង្គដ៏ចម្រើន ពួក​យក្ខ​ជាន់ខ្ពស់ ជ្រះថ្លាចំពោះព្រះមានព្រះភាគក៏មាន បពិត្រព្រះអង្គដ៏​ចម្រើន ពួកយក្ខជាន់កណ្តាល មិនជ្រះថ្លាចំពោះ ព្រះមានព្រះភាគក៏មាន បពិត្រ​​ព្រះអង្គដ៏ចម្រើន ពួកយក្ខជាន់កណ្តាល ជ្រះថ្លាចំពោះព្រះមានព្រះ​ភាគ​ក៏មាន បពិត្រព្រះអង្គដ៏ចម្រើន ពួកយក្ខជាន់ទាប មិនជ្រះថ្លាចំពោះ ព្រះ​​មានព្រះភាគក៏មាន បពិត្រព្រះអង្គដ៏ចម្រើន ពួកយក្ខជាន់ទាប ជ្រះថ្លា ចំ​ពោះព្រះមានព្រះភាគក៏មាន ។ បពិត្រព្រះអង្គដ៏ចម្រើន ឯយក្ខដែល មិន​ជ្រះ​ថ្លា ចំពោះព្រះមានព្រះភាគច្រើនណាស់ ការនោះព្រោះហេតុអ្វី បពិត្រ​ព្រះអង្គដ៏ចម្រើន ព្រោះថាព្រះមានព្រះភាគ ទ្រង់សម្តែងធម៌ ដើម្បីឲ្យ​រៀរ​ចាក​បាណាតិបាត ទ្រង់សម្តែងធម៌ ដើម្បីឲ្យរៀរចាកអទិន្នាទាន ទ្រង់​សម្តែង​ធម៌ ដើម្បីឲ្យរៀរចាកកាមេសុមិច្ឆាចារ ទ្រង់សម្តែងធម៌ ដើម្បីឲ្យរៀរចាក​មុសាវាទ ទ្រង់សម្តែងធម៌ ដើម្បីឲ្យវៀរចាកទឹកស្រវឹងគឺសុរានិង មេរ័យ ដែល​ជាហេតុជាទីតាំងនៃសេចក្តីប្រមាទ ។ បពិត្រព្រះអង្គដ៏ចម្រើន ចំណែក​ពួក​ខាងយក្ខទាំងឡាយ ច្រើនតែមិនវៀរចាកបាណាតិបាតសោះ មិន​​​​​​វៀរចាក​អទិន្នាទានសោះ មិនវៀរចាកកាមេសុមិច្ឆាចរសោះ មិនវៀរចាក មុសាវាទ​សោះ មិនវៀរចាកទឹកស្រវឹងគឺសុរនិងមេរ័យ ដែលជាហេតុជាទី តាំងនៃ​សេចក្តី​ប្រមាទសោះ បានជាពួកយក្ខទាំងនោះមិនគាប់ចិត្ត មិនពេញ ចិត្ត​នឹង​ការវៀរនោះ ។ បពិត្រព្រះអង្គដ៏ចម្រើន ពួកសាវ័ករបស់ព្រះមានព្រះ​ភាគ​​ អាស្រ័យនៅសេនាសនៈស្ងាត់ ដែលតាំងនៅក្នុងព្រៃមានសូរសព្ទ គឹក​កង​​​រំ​ពងតិច ប្រាសចាកសម្តីរបស់មនុស្សអ្នកដើរទៅមកសមគួរដល់ការ កំ​បាំង​​​​​​អំពីពួកមនុស្ស ជាទីគួរដល់ការលាក់ខ្លួនពួនអាត្មាបាន ពួកយក្ខជាន់ ខ្ពស់​តែងនៅជានិច្ចក្នុងព្រៃនោះ (គេ) មិនជ្រះថ្លាក្នុងសាសនារបស់ព្រះមាន ព្រះ​ភាគនេះ ក៏មាន បពិត្រព្រះអង្គដ៏ចម្រើន ព្រោះហេតុនោះ សូមព្រះមាន ព្រះ​​ភាគប្រៀនប្រដៅ នូវព្រះបរិត្តសម្រាប់រក្សាក្នុងនគរឈ្មោះអាដានាដា ដែល​​​ភិក្ខុ ភិក្ខុនី ឧបាសក ឧបាសិកា ដើម្បីឲ្យយក្ខទាំងនោះជ្រះថ្លា ដើម្បីការ គ្រប់​គ្រងរក្សា ដើម្បីមិនបៀតបៀនគ្នា ដើម្បីនៅសប្បាយ ។ ព្រះមានព្រះ​​ភាគ​ ទ្រង់ទទួលនិមន្តដោយតុណ្ហីភាព ។ លំដាប់នោះ ស្តេចជាធំឈ្មោះ វេស្ស​វ័ណ ជ្រាបនូវការទទួលនិមន្ត ព្រះមានព្រះភាគ ហើយទើប​សម្តែង​​​​នូវព្រះបរិត្ត សម្រាប់រក្សាដែលជាប់ទាក់ទង ក្នុងអាដានាដានគរនេះក្នុង​វេលានោះ ។</p>
        <p><a class='ref km' id='km៨០' href='#km៨០'>៨០</a>សូមនមស្ការ ចំពោះព្រះសម្មាសម្ពុទ្ធ ទ្រង់ព្រះនាមវិបស្សី ព្រះអង្គមាន​ចក្ខុ  ព្រះអង្គមានសិរី សូមនមស្ការ ចំពោះព្រះសម្មា សម្ពុទ្ធ ត្រង់ព្រះនាមសិខី ព្រះអង្គមាន សេចក្តីអនុគ្រោះដល់ សត្វទាំងពួងជាប្រក្រតី ។ សូមនមស្ការ ចំពោះ​ព្រះសម្មាសម្ពុទ្ធ ទ្រង់ព្រះនាមវេស្សភូ ព្រះអង្គជម្រះ​កិលេសចេញហើយ​ព្រះអង្គ​មាន​តបធម៌ សូមនមស្ការ ចំពោះព្រះសម្មាសម្ពុទ្ធ ទ្រង់​ព្រះនាម​កកុសន្ធៈ ព្រះអង្គញាំញី នូវមារព្រមទាំងសេនានៃមារ ។ សូម​នមស្ការចំពោះព្រះសម្មាសម្ពុទ្ធ ទ្រង់ព្រះនាម​កោនាគមនៈ ព្រះអង្គ​មានបាបបន្សាត់បង់ហើយ មានព្រហ្មចរិយ​ធម៌​នៅ​​រួច​ហើយ ​សូមនមស្ការចំពោះព្រះសម្មាសម្ពុទ្ធ ទ្រង់ព្រះនាមកស្សប ព្រះអង្គ​រួចផុតស្រឡះ​ចាកកិលេសទាំងពួងហើយ ។ សូមនមស្ការចំពោះ​ព្រះសម្មាសម្ពុទ្ធជាសក្យបុត្ត ទ្រង់មានព្រះកាយផ្សាយ​ចេញ​នូវ​​ព្រះ​រស្មី ទ្រង់មានសិរី ដែលសម្តែងធម៌នេះ ជាគ្រឿង​បន្ទោបង់​សេចក្តី​ទុក្ខទាំងពួង ។ មួយទៀត ព្រះសម្មាសម្ពុទ្ធទាំងឡាយ អង្គណា ព្រះអង្គរលត់កិលេសហើយ ទ្រង់ឃើញច្បាស់នូវធម៌ តាមសេចក្តី​ពិត​​ក្នុងលោក ព្រះសម្មាសម្ពុទ្ធទាំងនោះ ជាព្រះខីណា​ស្រព ព្រះ​អង្គ​​មិនមានសេចក្តីញុះញង់ស៊កសៀត (ទ្រង់ប្រសើរ​ដោយគុណ) មិនក្លៀវក្លា (ដោយកិលេស) ។ ទេវតានឹងមនុស្ស​ទាំងឡាយ តែង​នមស្ការព្រះសម្មាសម្ពុទ្ធ ជាគោតមគោត្រ ព្រះអង្គ​ជា​ប្រយោជន៍​ដល់ទេវតា​ នឹងមនុស្សទាំងឡាយ ទ្រង់​បរិបូណ៌​ដោយវិជ្ជា និង​ចរណៈ ទ្រង់ប្រសើរដោយគុណ ព្រះអង្គ​ឥតមានសេចក្តីព្រឺស្ញើប ។</p>
        <p><a class='ref km' id='km៨១' href='#km៨១'>៨១</a>ព្រះអាទិត្យមានរស្មីដ៏ក្លៀវក្លារះឡើងអំពីទីណា មាន​មណ្ឌល​​ធំ (ក្នុង​ទីនោះ) កាល ព្រះអាទិត្យរះឡើងហើយ រាត្រី​ក៏បាត់ទៅ ។ មួយទៀត កាល​ព្រះអាទិត្យ​រះឡើងហើយ មហា​ជននាំ​គ្នាហៅថាថ្ងៃ សូម្បីអន្លង់ទឹកក្នុងទីដែលព្រះអាទិត្យរះ​ឡើង​នោះ ជាសមុទ្រដ៏​ជ្រៅ​មានទឹកហូរទៅ (ពីទីផ្សេងៗ) ជនទាំងឡាយតែង​សម្គាល់​នូវ​អន្លង់​ទឹកនោះ ត្រង់កន្លែងដែល​ព្រះអាទិត្យរះឡើង​នោះថា ជាសមុទ្រមាន​ទឹកហូរទៅយ៉ាងនេះ ។ ស្តេចជាធំ ដ៏ទ្រង់​យស ទ្រង់រក្សាទិសណា មហាជនតែងហៅទិសនោះ ថាបុរិមទិស អំពីភ្នំ​សិនេរុនោះ ទ្រង់ជា​អធិបតីលើគន្ធព្វទាំងឡាយ មានព្រះនាម​ថាធតរដ្ឋ មានពួកគន្ធព្វ​ហែហម ទ្រង់ត្រេកត្រអាល​ដោយរបាំង​នឹងចម្រៀង ។ ព្រះរាជ​បុត្ត​របស់ស្តេច​ជាធំនោះ​មានច្រើនដល់ម៉្លោះ ខ្ញុំព្រះអង្គបានស្តាប់មកថា មាននាមដូចៗ គ្នា ព្រះរាជបុត្តទាំង ៩១ ព្រះអង្គសឹង​មាននាម​ថា​ឥន្ទៈ មានកម្លាំងច្រើន ឯព្រះរាជបុត្ត​ទាំ​ង​នោះ ឃើញព្រះពុទ្ធ​ជាអាទិច្ចវង្ស ទ្រង់ភ្ញាក់អំពីការដេក​លក់គឺ​អវិជ្ជា ទ្រង់សរសើរ (ដោយគុណ) ឥតមានសេចក្តីព្រឺស្ញើប ក៏នមស្កាអំពីចម្ងាយ ។ បពិត្រព្រះអង្គជាបុរសអាជានេយ្យ ខ្ញុំ​ព្រះអង្គ​សូមនមស្កា​ចំពោះ​ព្រះអង្គ បពិត្រព្រះអង្គជាបុរសខ្ពង់ខ្ពស់ ខ្ញុំព្រះអង្គសូមន​មស្កា​ចំពោះព្រះអង្គ សូម្បីអមនុស្សទាំងឡាយ ក៏រមែងថ្វាយបង្គំ​ព្រះអង្គ​ថា ព្រះអង្គ​ទតព្រះនេត្រមើល​មហាជន ​ដោយ​សព្វញ្ញុ​តញ្ញាណ​ដ៏ផូរផង់ ។ ពូកខ្ញុំព្រះអង្គបានស្តាប់មក​យ៉ាងនេះរឿយៗ ព្រោះ​ហេតុនោះ ពួកខ្ញុំព្រះអង្គតែ​ងនិយា​យយ៉ា​ង​នេះថា អ្នកទាំងឡាយ​ថ្វាយបង្គំព្រះជិនស្រី ដែលជាគោតមគោត្រឬ (ព្រះរាជបុត្ត​ទាំង​នោះ​តបថា) យើងខ្ញុំ​ទាំងឡាយថ្វាយបង្គំ​ព្រះជិនស្រី ជាគោតម​គោត្រ យើងខ្ញុំទាំងឡាយ ថ្វាយបង្គំព្រះពុទ្ធ​គោតមគោត្រ ទ្រង់​បរិបូណ៌ដោយវិជ្ជានឹងចរណៈ ។</p>
        <p><a class='ref km' id='km៨២' href='#km៨២'>៨២</a>ជនជាអ្នកមានពាក្យញុះញង់ស៊កសៀត ជាអ្នកតិះដៀល គេក្នុង​ទី​កំបាំងមុខ ដូចជាជនអ្នកស៊ីសាច់ខ្នង ជាអ្នកសម្លាប់សត្វ ជាអ្នកធ្វើអំពើអាក្រក់ ជាចោរ ជាមនុស្សមាន កលលលួង ជនទាំង នោះលុះធ្វើកាលកិរិយាទៅហើយ គេតែងថា (ឲ្យនាំទៅ) តាមទិស ណា  ។ ស្តេចជាធំទ្រង់យស ទ្រង់រក្សានូវទិសណា មហាជនតែង​ចាំគ្នាហៅទិសនោះថា ទក្ខិណាទិស (រាប់) អំពីភ្នំសិនេរុមក ស្តេច​នោះជាអថិបតី​លើកុម្ភណ្ឌទាំងឡាយ ទ្រង់ព្រះនាមវិរុឡ្ហៈ ដែល​មាន​ពួកកុម្ភណ្ឌចោមរោមហើយ ទ្រង់​ត្រេកអរដោយរបាំនឹង​ចម្រៀង​​​ទាំងឡាយ ។ ព្រះរាជបុត្តរបស់ស្តេចនោះមាន​ច្រើន​ក៏ពិត​មែន តែខ្ញុំព្រះអង្គបានស្តាប់មកថា មានព្រះនាមដូចៗ គ្នា ព្រះរាជ​បុត្តទាំង ៩១ ព្រះអង្គ​សុទ្ធតែមាន ព្រះនាមថាឥន្ទៈទ្រង់ មានកម្លាំង​ច្រើន ក៏ឯព្រះរាជបុត្តទាំងនោះ ឃើញ​ព្រះអាទិច្ចវង្ស ព្រះអង្គ​ភ្ញាក់ហើយអំពី ការដេកលក់គឺអវិជ្ជា ទ្រង់ប្រសើរ (ដោយគុណ) ឥតមានសេចក្តីព្រឺស្ញើច ក៏មនស្ការ អំពីចម្ងាយ ។ បពិត្រ​ព្រះអង្គ​ជា​បុរសអាជានេយ្យ ខ្ញុំព្រះអង្គសូមនមស្ការចំពោះ ព្រះអង្គបពិត្រ​ព្រះ​អង្គជាបុរសឧត្តម ខ្ញុំព្រះអង្គសូមនមស្ការ ចំពោះព្រះអង្គ សូម្បី​អមនុស្សទាំងឡាយ ក៏រមែងថ្វាយបង្គំព្រះអង្គថាព្រះអង្គ​ទតព្រះ​នេត្រមើលមហាជន ដោយសព្វញ្ញុតញ្ញាណដ៏ផូរផង់ ។ ខ្ញុំ​ព្រះអង្គ​បាន​ស្តាប់មកយ៉ាងនេះរឿយៗ ព្រោះហេតុនោះ ពួកខ្ញុំព្រះអង្គ​និយាយ​យ៉ាងនេះថា អ្នក​ទាំងឡាយ​នមស្ការចំពោះព្រះជិនស្រី​ជា​គោតមគោត្រឬ (ព្រះរាជបុត្តទាំងនោះតបថា) យើងទាំងឡាយ​ថ្វាយ​បង្គំព្រះជិនស្រីជាគោតមគោត្រ យើងខ្ញុំទាំងឡាយថ្វាយបង្គំ​ព្រះសម្ពុទ្ធជាគោតមគោត្រ ទ្រង់ប រិបូណ៌ ដោយវិជ្ជានិងចរណៈ ។</p>
        <p><a class='ref km' id='km៨៣' href='#km៨៣'>៨៣</a>ព្រះអាទិត្យមានរស្មីដ៏ក្លៀវក្លា អស្តង្គតទៅក្នុងទីណា មាន មណ្ឌល​ដ៏ធំក្នុងទីនោះ កាលដែលព្រះអាទិត្យអស្តង្គតទៅហើយ ពេលថ្ងៃក៏អស់ទៅ កាលបើ​ព្រះអាទិត្យ អស្តង្គតទៅហើយ មហា ជននាំគ្នាហៅថា យប់ ។ សូម្បីអន្លង់ទឹកកន្លែងដែល​ព្រះអាទិត្យ អស្តង្គតនោះ​ សមុទ្រដ៏ជ្រៅមានទឹកហូរទៅ ជនទាំងឡាយ តែង សម្គាល់​នូវអន្លង់ទឹកនោះ ត្រង់កន្លែងដែល​ព្រះអាទិត្យអស្តង្គតនោះ ថាជាសមុទ្រមានទឹក​ហូរ​ទៅយ៉ាងនេះ ។ ស្តេចជាធំទ្រង់យស ទ្រង់រក្សាទិសណា មហាជនតែងហៅទិសនោះថា បច្ចិមទិស អំពីភ្នំ សិនេរុមក ស្តេចជាធំនោះជាអធិបតីលើនាគទាំងឡាយ ទ្រង់ ព្រះនាមថា​វិរូបបក្ខៈ ដែលមានពួកនាគចោមរោមហើយ ទ្រង់ ត្រេកអរដោយពួករបាំនិងចម្រៀង ។ ព្រះរាជបុត្តទាំងឡាយ របស់ ស្តេចវិរូបបក្ខៈនោះមានច្រើនក៏មែន តែខ្ញុំព្រះអង្គបានស្តាប់​មកថា មានឈ្មោះដូចៗ គ្នា ព្រះរាជបុត្តទាំង ៩១ ព្រះអង្គក៏ព្រះនាម ថាឥន្ទៈ សុទ្ធតែមាន​កម្លាំងច្រើន ឯព្រះរាជបុត្តទាំងនោះ លុះឃើញ ព្រះសម្ពុទ្ធជាអាទិច្ចវង្ស​ទ្រង់ភ្ញាក់ហើញ​ចាកការដេកលក់ គឺអវិជ្ជា ទ្រង់ប្រសើរ (ដោយគុណ) ឥតមានសេចក្តីព្រឺស្ញើច ក៏នាំគ្នា​នមស្ការអំពីចម្ងាយ ។ បពិត្រព្រះអង្គជាបុរសអាជានេយ្យ ខ្ញុំព្រះ អង្គសូម​នមស្ការ​ចំពោះព្រះអង្គ បពិត្រព្រះអង្គ ជាបុរស ដ៏ខ្ពង់ខ្ពស់ ខ្ញុំព្រះអង្គសូមនមស្ការចំពោះព្រះអង្គ សូម្បី អមនុស្សទាំងឡាយ ក៏រមែងថ្វាយបង្គំព្រះអង្គថា ទ្រង់ទតព្រះនេត្រមើលមហាជន​ដោយ​សព្វញ្ញុតញ្ញាណដ៏ផូរផង់ ។ ពួកខ្ញុំព្រះអង្គ​បានស្តាប់​មក​យ៉ាង​នេះ​រឿយៗ ព្រោះ​ហេតុនោះ ខ្ញុំព្រះអង្គតែង និយាយយ៉ាង​នេះថា អ្នកទាំងឡាយ នមស្ការចំពោះព្រះជិនស្រីជាគោតមគោត្រ ឬ (ព្រះរាជ​​​បុត្តទាំងនោះតបថា) យើងខ្ញុំទាំងឡាយ នមស្ការ​ចំពោះ​ព្រះជិនស្រី ជាគោតមគោត្រ យើងខ្ញុំទាំងឡាយនមស្ការ​ព្រះពុទ្ធជា​គោតមគោត្រ ទ្រង់បរិបូណ៌ដោយ វិជ្ជានិងចរណៈ ។</p>
        <p><a class='ref km' id='km៨៤' href='#km៨៤'>៨៤</a>ឧត្តរកុរុទ្វីប ជាទីរីករាយ មានភ្នំសិនេរុដ៏ធំគួរជាទីមើល  តាំងនៅក្នុងទីណា ពួកមនុស្សកើតក្នុងឧត្តរកុរុទ្វីបនោះ ឥតមាន ប្រកាន់របស់អ្វីថាជារបស់ខ្លួនឡើយ ។ មនុស្សទាំងអម្បាលនោះ មិនចាំបាច់ព្រោះពូជ មិនចាំបាច់នាំនង្គ័លចេញទៅ (ដោយ​គិតថាអាត្មាអញនឹងភ្ជួរក្នុងទីនោះៗ) បរិភោគតែស្រូវសាលី ដែល កើតឯងក្នុងព្រៃ ជាស្រូវមិនមានកុណ្ឌក មិនមានអង្កាម ស្អាត មានក្លិនក្រអូប ផ្លែចេញជាអង្ករ មនុស្ស​ទាំងឡាយដាក់អង្គរនោះ ក្នុងឆ្នាំង ចម្អិនដោយភ្លើងឥតផ្សែង មិនមានរងើក ទើបនាំគ្នា​បរិភោគភោជនអំពីឆ្នាំងនោះ ។ មនុស្សទាំងនោះទឹមនូវមេគោ មាន​ក្រចកតែមួយ (ដូចក្រចកសេះ) បរទៅសព្វទិស ទឹមបសុសត្វ (សត្វជើងបួនក្រៅពីមេគោ) មានក្រចក​តែមួយ បរទៅសព្វទិស ។ យកស្រីធ្វើជាវាហនៈត្រាច់ទៅសព្វទិស យកបុរស  ធ្វើជាវាហនៈ ត្រាច់ទៅសព្វទិស ។ យកកុមារីធ្វើជាវាហនៈត្រាច់ទៅសព្វទិស យកកុមារាធ្វើជាវាហនៈហើយត្រាច់ទៅសព្វទិស ។ មនុស្សទាំង អម្បាលនោះ​នាំគ្នា​ឡើងយាន ត្រាច់ទៅក្នុងទិសទាំងពួងពួកស្រី ទាំង​ឡាយ ជាអ្នកបម្រើស្តេចនោះ ។ យានដំរី យានសេះ យាន​ជាទិព្វ ប្រាសាទនឹងវរក៏មាន សម្រាប់ស្តេចជាធំដ៏ទ្រង់យស ។ មួយទៀត ស្តេចនោះទ្រង់កសាងនគរទុកក្នុងអាកាស គឺអាដានា​ដានគរ កុសិនាដានគរ បរកុសិនាដានគរ នាដបរិយនគរ បរកុសិតនាដានគរ ។ សាងនគរឈ្មោះកបិវន្ត​ក្នុងទិស​ខាងជើង ក្នុងចំណែកទិសដទៃទៀត បានសាងនគរ ឈ្មោះជនោឃៈ ឈ្មោះ​នវនវតិយៈ ឈ្មោះអម្ពរអម្ពរវតិយៈនឹងរាជធានី ឈ្មោះ អាឡកមន្ទា បពិត្រព្រះអង្គអ្នកនិទ៌ុក្ខ ស្តេចជាធំឈ្មោះកុវេរៈមានរាជធានី ​ឈ្មោះ​វិសាណា ព្រោះហេតុនោះ ស្តេចជាធំ ទ្រង់ព្រះនាមកុវេរៈ មហាជន​នាំគ្នាហៅថា វេស្សវ័ណ ។ ពួកយក្ខឈ្មោះតតោលា តត្តលា តតោតលា ឱជសី តេជសី តតោជសី សុរោ រាជា សុរោរាជា អរិដ្ឋ នេមិ អរិដ្ឋនេមិ តែងត្រួតត្រា ប្រកាសនូវប្រយោជន៍ផ្សេងៗ ។ មួយទៀត ភ្លៀងនាំ ទឹកអំពីស្រះបោក្ខរណីណា ហើយបង្អុរចុះ ភ្លៀងហូរចេញអំពីទីណា ត្រង់ទីនោះឯង មានអន្លង់ទឹកឈ្មោះ ធរណី ពួកយក្ខតែងអង្គុយប្រជុំគ្នាក្នុងទីណា ត្រង់ទីនោះឯងមាន​សភា ឈ្មោះភគលវតី ។ ត្រង់ទីនោះ មានដើមឈើផ្លែជានិច្ច ដេរដាសដោយហ្វូង​បក្សីផ្សេងៗ កងរំពងដោយសម្លេងសត្វក្ងោក សត្វក្រៀល (ព្រមទាំង) ពួកតាវ៉ៅមាន​សម្លេង​ពីរោះ ។ សម្លេង​បក្សីឈ្មោះជីវញ្ជីវក ក៏មានក្នុងទីនុ៎ះ មួយទៀត ពួកបក្សី​ឈ្មោះ​ឱដ្ឋវចិត្តកៈ ហ្វូងមាន់ព្រៃ ក្តាម មឹងហ្វូងសត្វបោក្ខរសាតកៈ ក៏​អាស្រ័យ​​​នៅក្នុង​ត្រពាំងឈូក ។ ម៉្យាងទៀត សម្លេងសត្វសេកនិង សារិកា ក៏មានក្នុងទីនោះ មានទាំងពួក​បក្សីឈ្មោះ ទណ្ឌ មាន វកៈ ស្រះឈូករបស់ស្តេចកុវេរៈនោះ ជាស្រះល្អសព្វកាល​ឥតចន្លោះ ។ ស្តេចជាធំទ្រង់យស ទ្រង់អភិបាលទិសណា មហាជន តែនាំគ្នាហៅទិសនោះថា ឧត្តរទិស រាប់អំពីភ្នំសិនេរុបមក ។ ព្រះអង្គជាអធិបតីលើពួកយក្ខ ទ្រង់ព្រះនាមថា កុវេរ ដែល មានពួកយក្ខចោមរោមហើយ ទ្រង់ត្រេកត្រអាលដោយ ពួករបាំនិង ចម្រៀង ។ ពួកព្រះរាជ្ជបុត្តរបស់ព្រះអង្គ ក៏មានច្រើន តែខ្ញុំព្រះអង្គ បានស្តាប់មកថាមានព្រះនាមដូចៗគ្នាព្រះរាជបុត្តទាំង ៩១ ព្រះអង្គ មានព្រះនាមថាឥន្ទៈ ទ្រង់មានកម្លាំងច្រើន ។ ឯព្រះរាជបុត្ត ទាំងនោះ លុះបាន​ឃើញព្រះពុទ្ធជាអាទិច្ចវង្ស ទ្រង់ភ្ញាក់ហើយ ចាកការដេកលក់គឺអវិជ្ជា ប្រសើរ​ (ដោយ​គុណ) ឥតមានសេចក្តី ព្រឺស្ញើច ក៏នាំគ្នានមស្ការអំពីចម្ងាយ ។ បពិត្រព្រះអង្គជា បុរស​អាជានេយ្យ ខ្ញុំព្រះអង្គ សូមនមស្ការចំពោះព្រះអង្គ បពិត្រព្រះអង្គ ជាបុរសឧត្តម ខ្ញុំព្រះអង្គ​សូមនមស្ការចំពោះព្រះអង្គ សូម្បីអមនុស្ស ទាំងឡាយ ក៏រមែងថ្វាយបង្គំចំពោះព្រះអង្គថា ព្រះអង្គទតព្រះ នេត្រមើល មហាជនដោយ សព្វញ្ញុតញ្ញាណ ដ៏ផូរផង ។ ពួកខ្ញុំ ព្រះអង្គ​បានស្តាប់​មកយ៉ាងនេះរឿយៗ ព្រោះ ហេតុនោះ ពួកខ្ញុំ ព្រះអង្គតែងនិយាយយ៉ាងនេះថា អ្នកទាំងឡាយ នមស្ការចំពោះ ព្រះជិនស្រី ជាគោតមគោត្រ ឬព្រះរាជបុត្ត​ទាំងនោះ​តបថា យើង ទាំងឡាយនមស្ការចំពោះ ព្រះជិនស្រី ជាគោតមគោត្រ យើងទាំង ឡាយនមស្ការ​ចំ​ពោះព្រះពុទ្ធជាគោតមគោត្រ ទ្រង់បរិបូណ៌ដោយ វិជ្ជានឹងចរណៈ ។</p>
        <p><a class='ref km' id='km៨៥' href='#km៨៥'>៨៥</a>បពិត្រព្រះអង្គអ្នកនិទ៌ុក្ខ ការរក្សាជាប់ទាក់ទងក្នុងអាដានា- ដានគរនេះឯង រមែងប្រព្រឹត្តទៅ ដើម្បីគ្រប់គ្រងរក្សា ដើម្បីមិនបៀតបៀន ដើម្បីនៅសប្បាយរបស់​ពួកភិក្ខុ ភិក្ខុនី ឧបាសកនិងឧបាសិកា ។ ការរក្សាជាប់ ទាក់ទងក្នុងអាដានាដានគរនេះ ដែលបុគ្គល​ណាមួយ ទោះបីជាភិក្ខុ ភិក្ខុនី ឧបាសកនិងឧបាសិកា រៀនដោយប្រពៃ រៀនដោយសព្វ​គ្រប់ ជម្រះអត្ថនិង ព្យញ្ជនៈឲ្យបរិបូណ៌ បើអមនុស្ស ទោះបីជាយក្ខក្តី យក្ខិនីក្តី កូន​ស្រីរបស់​​​យក្ខក្តី អាមាត្យធំរបស់យក្ខក្តី បរិស័ទរបស់យក្ខក្តី អ្នកបម្រើរបស់យក្ខក្តី គន្ធព្វប្រុសក្តី គន្ធព្វស្រីក្ខី កូនប្រុសរបស់គន្ធព្វក្តី កូនស្រីរបស់គន្ធព្វក្តី អាមាត្យធំរបស់​គន្ធព្វក្តី បរិស័ទ​របស់គន្ធព្វក្តី អ្នកបម្រើរបស់គន្ធព្វក្តី កុម្ភណ្ឌប្រុសក្តី កុម្ភណ្ឌស្រីក្តី កូនប្រុសរបស់​កុម្ភណ្ឌក្តី កូនស្រីរបស់កុម្ភណ្ឌក្តី អាមាត្យធំរបស់កុម្ភណ្ឌក្តី បរិស័ទ​របស់កុម្ភណ្ឌក្តី អ្នកបម្រើរបស់កុម្ភណ្ឌក្តី នាគឈ្មោលក្តី នាគញីក្តី កូនឈ្មោល​របស់នាគក្តី កូនញីរបស់​នាគក្តី អាមាត្យធំរបស់នាគក្តី បរិស័ទរបស់នាគក្តី នាគជាអ្នកបម្រើក្តី ដែល​ជាអ្នក​មាន​ចិត្តប្រទូស្តនូវបុគ្គលនោះ ហើយដើរតាមភិក្ខុ ភិក្ខុនី ឧបាសក​ និង ឧបាសិកា ដែលកំពុង​ដើរ ឬឈរជិតភិក្ខុ ភិក្ខុនី ឧបាសក​និងឧបាសិកា ដែលកំពុង​ឈរ ​ឬអង្គុយជិតភិក្ខុ ភិក្ខុនី ឧបាសកនិងឧបាសិកា ដែល​កំពុង​អង្គុយ​ឬដេកជិតភិក្ខុ ភិក្ខុនី ឧបាសក​និងឧបាសិកា ដែលកំពុងដេក ។ បពិត្រ​​​ព្រះ​អង្គអ្នកនិទ៌ុក្ខ អមនុស្សនោះ​មិន​គប្បី​បានសក្ការៈ​ នឹងសេចក្តី​​គោរព​ក្នុងស្រុក ឬនិគម​ទាំង​​ឡាយ​​នៃខ្ញុំ​ឡើយ ។ បពិត្រព្រះអង្គ​អ្នកនិទ៌ុក្ខ អមនុស្សនោះមិនគប្បីបានទីផ្ទះ ឬការ​នៅជានិច្ច ក្នុងរាជធានីឈ្មោះ​អាលក​មន្ទា​​​របស់​ខ្ញុំឡើយ ។ បពិត្រព្រះអង្គអ្នកនិទ៌ុក្ខ អមនុស្សនោះ​មិនគប្បីបាន​ចូលកាន់ទីប្រជុំរបស់​ពួក​យក្ខ​ទាំងឡាយនៃខ្ញុំឡើយ ។ បពិត្រព្រះ​​អង្គអ្នកនិទ៌ុក្ខ មួយទៀត អមនុស្សទាំងឡាយ​មិនគប្បី​ធ្វើអាវាហមង្គល ឬវិវាហមង្គល​នឹង​​​អមនុស្ស​នោះទេ ។ បពិត្រព្រះអង្គអ្នកនិទ៌ុក្ខ អមនុស្សទាំងឡាយ គប្បីផ្តាសា​អនមុស្ស​នោះ ដោយពាក្យផ្តាសាទាំងឡាយ ពេញបន្ទុក​ប្រៀបធៀប​ដោយ​ខ្លួន (អាក្រក់) ។ បពិត្រ​ព្រះ​​អង្គអ្នកនិទ៌ុក្ខ អមនុស្សទាំងឡាយ គប្បី​ផ្តាប់​បាត្រទទេលើក្បាលនៃអមនុស្សនោះ ។ មួយទៀត អមនុស្សទាំងឡាយ គប្បី​បំបែកក្បាល អមនុស្សនោះជា ៧ ភាគ បពិត្រព្រះ​អង្គអ្នកនិទ៌ុក្ខ មាន​អមនុស្សទាំងឡាយ​ក្រោធពិរោធ ក្រៃលែងជាងហេតុ អមនុស្សទាំង​ឡាយ​​នោះ មិនធ្វើតាមអាជ្ញា​នៃស្តេចជាធំ មិនធ្វើតាមអាជ្ញានៃយក្ខ ជាសេនាបតី ២៨ នាក់របស់ស្តេចជាធំនោះ ។ បពិត្រព្រះអង្គអ្នកនិទ៌ុក្ខ អមនុស្ស​ទាំង​ឡាយរបស់ស្តេច​ជាធំនោះ ។ បពិត្រព្រះអង្គអ្នកនិទ៌ុក្ខ អមនុស្សទាំង​ឡាយ​នោះៗ ឯង គេតែងហៅថា​ជា​សត្រូវ​​និង​ស្តេច​ជាធំ ។ បពិត្រព្រះអង្គអ្នកនិទ៌ុក្ខ ពួកចោរក្នុងដែន​នៃ​ស្តេចមគធៈ មិនធ្វើ​តាម​អាជ្ញា​នៃស្តេចមគធៈ មិនធ្វើតាម​អាជ្ញានៃសេនាបតីស្តេចមគធៈ មិន​​​​​ធ្វើតាម​អាជ្ញា​នៃសេនាបតី​ជាអ្នកប្រៀន​ប្រដៅរបស់ស្តេចមគធៈ បពិត្រព្រះអង្គ​អ្នក​និទ៌ុក្ខ ពួកមហា​ចោរ​ទាំង​អម្បាល​នោះគេតែងហៅថា ជាសត្រូវនឹងស្តេចមគធៈយ៉ាង​ណា​មិញ​ បពិត្រ​ព្រះអង្គ​អ្នក​និទ៌ុក្ខ មានអមនុស្សទាំងឡាយ ជា​អ្នកក្រោធពិរោធក្រៃលែង​ជាង​ហេតុ អមនុស្ស​ទាំង​នោះ​មិនធ្វើ​តាមអាជ្ញានៃស្តេចជាធំ មិនធ្វើតាម​អាជ្ញា​​នៃ​សេនាបតី​របស់ស្តេច​ជាធំ មិនធ្វើតាមអាជ្ញាពួកយក្ខសេនាបតី​ជា​អ្នក​ប្រៀន​ប្រដៅរបស់ស្តេចជាធំ បពិត្រព្រះអង្គអ្នកនិទ៌ុក្ខ អមនុស្សទាំង​ឡាយ​នោះៗ ឯង គេតែងហៅថាជាសត្រូវនឹងស្តេច​ជាធំយ៉ាង​ដូច្នោះឯង ។ បពិត្រ​ព្រះ​អង្គ​អ្នកនិទ៌ុក្ខ ប្រសិនបើអមនុស្សណាមួយ ជាយក្ខ​ប្រុស​ក្តី យក្ខ​ស្រី​ក្តី កូនប្រុស​របស់យក្ខក្តី កូនស្រីរបស់យក្ខក្តី មហាមាត្ររបស់យក្ខក្តី បរិស័ទយក្ខក្តី អ្នក​បម្រើរបស់យក្ខក្តី គន្ធព្វប្រុសក្តី គន្ធព្វស្រីក្តី កូនប្រុស​របស់គន្ធព្វក្តី កូនស្រី​របស់គន្ធព្វក្តី មហាមាត្យរបស់គន្ធព្វក្តី បរិស័ទរបស់​គន្ធព្វក្តី អ្នកបម្រើរបស់​គន្ធព្វក្តី កុម្ភណ្ឌប្រុសក្តី កុម្ភណ្ឌស្រីក្តី កូនប្រុស​កុម្ភណ្ឌក្តី កូនស្រីកុម្ភណ្ឌក្តី អាមាត្យ​របស់កុម្ភណ្ឌក្តី បរិស័ទរបស់កុម្ភណ្ឌក្តី អ្នកបម្រើរបស់នាគក្តី ជា​អ្នកមានចិត្តប្រទូស្ត ដើរទៅតាមភិក្ខុ ឬភិក្ខុនី ឧបាសក និង ឧបាសិកា ដែលកំពុងដើរ ឬឈរជិតភិក្ខុ ភិក្ខុនី ឧបាសក និង ឧបាសិកា ដែលកំពុងឈរ ឬអង្គុយជិតភិក្ខុ ភិក្ខុនី ឧបាសក និង ឧបាសិកាដែល កំពុង​អង្គុយ​ឬដេក​ជិតភិក្ខុ ភិក្ខុនី ឧបាសក​​​ និង ឧបាសិកា ដែលកំពុងដេក ។ អមនុស្ស​នោះត្រូវ បុគ្គលពោលទោស កន្ទក់កន្ទេញ ត្រូវស្រែកប្តឹងដល់ពួកយក្ខ ពួកយក្ខជាធំ ពួកសេនាបតី ពួកសេនាបតីជាធំ ទាំងអម្បាលនេះ ថាយក្ខ​នេះ​ចាប់គេ យក្ខនេះចូលគេ យក្ខនេះបៀតបៀនគេ យក្ខ​នេះបៀតបៀនផ្សេងៗ យក្ខ​នេះ​ធ្វើទុក្ខគេ យក្ខនេះធ្វើឲ្យគេ​លំបាក យក្ខនេះមិនលែងគេ ។</p>
        <p><a class='ref km' id='km៨៦' href='#km៨៦'>៨៦</a>ដល់ពួកយក្ខ ពួកមហាយក្ខ ពួកសេនាបតី ពួកមហាសេនាបតី ដូចម្តេចខ្លះ ។ យក្ខឈ្មោះឥន្ទៈ ១ សោមៈ ១ វរុណៈ ១ ភារទ្វាជៈ ១ បជាបតិ ១ ចន្ទនៈ ១ កាមសេដ្ឋៈ ១ កិន្នុឃណ្ឌុ ១ និឃណ្ឌុ ១ ។ បនាទៈ ១ ឱបមញ្ញៈ ១ ទេវសូតៈ ១ មាតលិ ១ អតិចសេនៈ ១ គន្ធព្វៈ ១ នឡោរាជៈ ១ ជនោសភៈ ១ ។ សាតាគិរៈ ១ ហេមវតៈ ១ បុណ្ណកៈ ១ ករតិយៈ ១ គុលៈ ១ សិវកៈ ១ មុច្ចលិន្ទៈ ១ វេស្សាមិត្តៈ ១ យុគន្ធរៈ ១ ។ គោបាលៈ ១ សុប្បគេធៈ ១ ហិរិ ១ នេត្តិ ១ មន្ទិយៈ ១ បញ្ចាលចន្ទៈ ១ អាលវកៈ ១ បជុណ្ណៈ ១ សុមុខៈ ១ ទធិមុខៈ ១ មណិ ១ មានិចរៈ ១ ទីឃៈ ១ សេរិសកៈ ១ ។</p>
        <p><a class='ref km' id='km៨៧' href='#km៨៧'>៨៧</a>ត្រូវពោលទោស ត្រូវកន្ទក់កន្ទេញ ត្រូវស្រែកប្តឹងដល់ពួកយក្ខ ពួក​មហាយក្ខ ពួកសេនាបតី ពួកមហាសេនាបតី ទាំងអម្បាលនេះថា យក្ខ នេះចាប់គេ យក្ខនេះចូលគេ យក្ខនេះបៀតបៀនគេ យក្ខនេះបៀតបៀន ផ្សេងៗ យក្ខនេះធ្វើទុក្ខគេ យក្ខនេះធ្វើគេឲ្យលំបាក យក្ខនេះ មិនលែងគេ ។</p>
        <p><a class='ref km' id='km៨៨' href='#km៨៨'>៨៨</a>បពិត្រព្រះអង្គអ្នកនិទ៌ុក្ខ ការរក្សាជាប់តមកអំពីអាដានាដានគរ នេះឯង ប្រព្រឹត្តទៅ ដើម្បីគ្រប់គ្រងរក្សា ដើម្បីមិនបៀតបៀនគ្នា ដើម្បី នៅជាសុខដល់ពួកភិក្ខុ ភិក្ខុនី ឧបាសកនិងឧបាសិកា ។ បពិត្រព្រះអង្គអ្នក និទ៌ុក្ខ ណ្ហើយឥឡូវនេះ ពួកខ្ញុំព្រះអង្គ​មានរវល់ច្រើន មានកិច្ចគួរធ្វើច្រើន ខ្ញុំ ព្រះអង្គសូមក្រាបថ្វាយបង្គំលា ។ ព្រះមាន​ព្រះភាគ​ទ្រង់ត្រាស់ថា បពិត្រ មហារាជទាំងឡាយ ចូរព្រះអង្គកំណត់កាលគួរ ក្នុងកាល​ឥឡូវនេះចុះ ។</p>
        <p><a class='ref km' id='km៨៩' href='#km៨៩'>៨៩</a>លំដាប់នោះ ស្តេចជាធំទាំង ៤ អង្គក្រោកចាកអាសនៈ ថ្វាយបង្គំព្រះមាន​ព្រះភាគ ធ្វើប្រទក្សិណហើយ ក៏បាត់ទៅក្នុងទីនោះឯង ។ យក្ខទាំងអម្បាលនោះ លុះក្រោកចាកអាសនៈហើយ ពួកខ្លះថ្វាយបង្គំ ព្រះមានព្រះភាគធ្វើប្រទក្សិណហើយ ក៏បាត់ទៅក្នុងទីនោះ ពួកខ្លះគ្រាន់ តែ ពោលពាក្យរាក់ទាក់សំណេះសំណាល​ជាមួយនឹង​ព្រះមានព្រះភាគ លុះ បញ្ចប់ពាក្យដែលគួររីករាយ នឹងពាក្យដែលគួររលឹកហើយ ក៏បាត់​ទៅក្នុង ទីនោះ ពួកខ្លះគ្រាន់តែប្រណម្យអញ្ជលី ចំពោះព្រះមានព្រះភាគហើយ ក៏បាត់ទៅ​ក្នុងទីនោះ ពួកខ្លះគ្រាន់តែប្រកាសនាមនឹងគោត្រ របស់ខ្លួនហើយ ក៏បាត់ទៅ​ក្នុង​ទីនោះ ពួក​​​​ខ្លះ​​គ្រាន់តែនៅស្ងៀម ហើយក៏បាត់ទៅក្នុងនោះ ។</p>
        <p><a class='ref km' id='km៩០' href='#km៩០'>៩០</a>លុះកន្លងរាត្រីនោះទៅហើយ ទើបព្រះមានព្រះភាគត្រាស់ហៅ ភិក្ខុ​ទាំងឡាយថា ម្នាលភិក្ខុទាំងឡាយ យប់មិញ ពួកស្តេចធំទាំង ៤ តាំង ការរក្សាក្នុង​ទិសទាំង ៤ តាំងពលទុកក្នុងទិសទាំង ៤ តាំងអ្នកត្រួតត្រាទុក ក្នុងទិសទាំង ៤ ដោយសេនាយក្ខដ៏ច្រើន សេនាគន្ធព្វដ៏ច្រើន សេនាកុម្ភណ្ឌ ដ៏ច្រើន សេនានាគដ៏ច្រើន លុះវេលារាត្រីកន្លងទៅហើយ ស្តេចទាំងនោះ មានពន្លឺរុងរឿង ញ៉ាំងភ្នំគិជ្ឈកូដទាំងមូល​ឲ្យភ្លឺស្វាងហើយក៏នាំគ្នាចូលមក រកតថាគត លុះចូលមកដល់ហើយ ក៏ថ្វាយបង្គំ​តថាគត អង្គុយក្នុងទី ដ៏សមគួរ ។ ម្នាលភិក្ខុទាំងឡាយ យក្ខទាំងអម្បាលនោះឯង ពួកខ្លះថ្វាយ​បង្គំ​តថាគត ហើយអង្គុយក្នុងទីដ៏សមគួរ ពួកខ្លះគ្រាន់តែពោលពាក្យរាក់ទាក់ សំណេះ​សំណាល​​ជាមួយនឹងតថាគត លុះបញ្ចប់ពាក្យដែលគួររីករាយ ហើយ​ នឹងពាក្យដែលគួ​រ​រលឹក ហើយក៏អង្គុយក្នុងទីដ៏សមគួរ ពួកខ្លះ គ្រាន់​តែប្រណម្យ​អញ្ជលី ចំពោះតថាគត អង្គុយក្នុងទីដ៏សមគួរ ពួកខ្លះគ្រាន់ តែ​ប្រ​កាសនាមនឹងគោត្រ អង្គុយក្នុងទីដ៏សមគួរ ពួក​ខ្លះ​​គ្រាន់តែអង្គុយស្ងៀម​ ៗ ក្នុងទីដ៏សមគួរ ។ ម្នាលភិក្ខុ​ទាំងឡាយ ស្តេចជាធំទ្រង់​ព្រះ​នាម​​វេស្ស​វ័ណ លុះអង្គុយក្នុងទីដ៏សមគួរហើយ ក៏ពោល​ពាក្យ​នឹងតថាគត​ យ៉ាង​នេះ​ថា បពិត្រ​​​​ព្រះអង្គដ៏ចម្រើន ពួកយក្ខជាន់ខ្ពស់ មិនជ្រះថ្លាចំពោះ ព្រះ​មាន​ ព្រះភាគ​ក៏មាន បពិត្រ​ព្រះអង្គដ៏ចម្រើន ពួកយក្ខជាន់ខ្ពស់ ជ្រះថ្លា​ចំពោះ ព្រះមានព្រះភាគក៏មាន បពិត្រ​ព្រះ​​អង្គដ៏ចម្រើន ពួកយក្ខជាន់កណ្តាលខ្លះ មិនជ្រះថ្លាចំពោះព្រះមានព្រះភាគក៏មាន បពិត្រ​ព្រះអង្គដ៏ចម្រើន ពួកយក្ខ ជាន់កណ្តាល​ជ្រះថ្លា​ចំពោះព្រះមានព្រះភាគក៏មាន បពិត្រ​​ព្រះអង្គដ៏ចម្រើន ពួកយក្ខជាន់ទាប មិនជ្រះថ្លា​ចំពោះព្រះមានព្រះភាគក៏មាន បពិត្រព្រះ​អង្គ​​​ដ៏ចម្រើន ពួកយក្ខជាន់ទាប ជ្រះថ្លា​ចំពោះ​ព្រះមានព្រះភាគក៏មាន បពិត្រ ព្រះអង្គដ៏​ចម្រើន ឯយក្ខដែលមិនជ្រះថ្លា ចំពោះព្រះមាន​ព្រះភាគមាន ច្រើនណាស់ ព្រោះហេតុអ្វី បពិត្រព្រះអង្គដ៏ចម្រើន ព្រោះថាព្រះមាន​ព្រះភាគ ទ្រង់សំដែងធម៌ដើម្បីឲ្យវៀរចាក​បាណាតិបាត​ ទ្រង់សំដែងធម៌ ដើម្បី​ឲ្យវៀរចាកអទិន្នាទាន ទ្រង់សំដែងធម៌ដើម្បី​ឲ្យវៀរ​ចាក​កាមេសុមិច្ឆាចារ ទ្រង់សំដែងធម៌ដើម្បី​ឲ្យវៀរចាកមុសាវាទ ទ្រង់សំដែងធម៌​ដើម្បី​ឲ្យ​វៀរចាក ទឹកស្រវឹងគឺសុរានិងមេរ័យ ដែលជាទីតាំងនៃសេចក្តីប្រមាទ ។ បពិត្រ​ព្រះអង្គ​ដ៏​ចម្រើន ប៉ុន្តែយក្ខទាំងឡាយ​ច្រើន​ណាស់ ដែលមិនវៀរចាក បាណាតិបាត មិនវៀរចាក​អទិន្នាទាន មិនវៀរចាកកាមេ​សុមិច្ឆាចារ មិនវៀរ ចាកមុសាវាទ មិនវៀរចាក​ទឹកស្រវឹងគឺ​សុរានិងមេរ័យ ដែល​ជាទីតាំង​​នៃ​សេចក្តី​ប្រមាទសោះ (ព្រោះហេតុនោះ) អំពើវៀរនោះ មិនជាទីស្រឡាញ់ មិនជាទីពេញចិត្ត របស់យក្ខទាំងឡាយនោះ បពិត្រ​ព្រះអង្គដ៏ចម្រើនមាន សាវ័ករបស់​ព្រះមានព្រះភាគ អាស្រ័យនៅសេនាសនៈស្ងាត់ ដែលតាំងនៅ ក្នុងព្រៃ មានសូរសព្វគឹកកងរំពងតិច ប្រាសចាកសំដីរបស់មនុស្ស​អ្នក​ដើរ ទៅមក សមគួរដល់​ការ​កំបាំងអំពីពួកមនុស្ស គួរជាទីលាក់ខ្លួនពួនអាត្មាបាន ពួកយក្ខជាន់ខ្ពស់​តែងនៅ​ជានិច្ចក្នុងព្រៃនោះក៏មាន បពិត្រព្រះអង្គដ៏ចម្រើន សូមព្រះមាន​ព្រះភាគ ទ្រង់បង្រៀនព្រះ​បរិត្ត​សម្រាប់រក្សាក្នុង អាដានាដានគរ ដើម្បីពួកយក្ខ ដែល​មិនទាន់ជ្រះថ្លា ក្នុងសាសនា​ព្រះមានព្រះភាគនេះ បានជ្រះថ្លាឡើង ដើម្បីការ​គ្រប់គ្រង​រក្សា ដើម្បីមិនបៀតបៀនគ្នា ដើម្បី នៅជាសុខដល់ភិក្ខុ ភិក្ខុនី ឧបាសកនិងឧបាសិកា ។ ម្នាលភិក្ខុទាំងឡាយ តថាគត​បាន​​ទទួលនិមន្តដោយតុណ្ហីភាព ។ ម្នាលភិក្ខុទាំងឡាយ លំនាប់ នោះឯង ស្តេចជាធំ​ឈ្មោះ​វេស្សវ័ណ ជ្រាបច្បាស់នូវតថាគតទទួលនិមន្ត ហើយ ក៏ប្រកាសព្រះបរិត្តសម្រាប់រក្សា ក្នុង​​​អាដានាដានគរនេះ ក្នុងវេលា នោះថា៖</p>
        <p><a class='ref km' id='km៩១' href='#km៩១'>៩១</a>សូមនមស្ការចំពោះព្រះពុទ្ធ ទ្រង់ព្រះនាមវិបស្សី ព្រះអង្គមាន ចក្ខុ ព្រះអង្គ​មានសិរី សូមនមស្ការចំពោះព្រះពុទ្ធ ទ្រង់ព្រះនាមសិខី ព្រះអង្គ មានសេចក្តីអនុគ្រោះ​ដល់សត្វទាំងពួងជាប្រក្រតី ។បេ។ (បេយ្យាលៈ ដែល មានហើយក្នុងខាងដើមនោះឯង បណ្ឌិតគប្បី ឲ្យពិស្តារចុះ) ។ បពិត្រព្រះ​អង្គ​​​​​អ្នកនិទ៌ុក្ខ ការរក្សាជាប់ទាក់ទងក្នុង​អាដានាដានគរនេះ ប្រព្រឹត្តទៅ ដើម្បី​​គ្រប់គ្រងរក្សា ដើម្បីមិនបៀតបៀនគ្នា ដើម្បីនៅជា​​​​សុខ​ដល់ពួកភិក្ខុ ភិក្ខុនី ឧបាសកនិងឧបាសិកា ។ បពិត្រព្រះអង្គអ្នកនិទ៌ុក្ខ ណ្ហើយ​ឥឡូវនេះ ពួកខ្ញុំ​ព្រះអង្គមានរវល់ច្រើន មានកិច្ចគួរធ្វើច្រើនខ្ញុំព្រះអង្គសូមថ្វាយបង្គំ​លា​ ​។ តថាគតពោលតបថា បពិត្រមហារាជ សូមព្រះអង្គទ្រង់កំណត់កាលគួរក្នុង​កាលឥឡូវ​នេះ ។ ម្នាលភិក្ខុទាំងឡាយ លំដាប់នោះឯង ស្តេចជាធំទាំង ៤ ក្រោកចាកអាសនៈ ហើយ​ថ្វាយបង្គំតថាគត ធ្វើប្រទក្សិណហើយក៏បាត់ទៅ ក្នុងទីនោះឯង ។ ម្នាលភិក្ខុទាំងឡាយ យក្ខទាំងអម្បាលនោះឯង លុះក្រោក​ចាកអាសនៈហើយ ពួកខ្លះថ្វាយបង្គំតថាគត ធ្វើប្រទក្សិណហើយក៏បាត់​ទៅក្នុងទីនោះ ពួកខ្លះគ្រាន់តែពោលពាក្យរាក់ទាក់ សំណេះ​សំណាល​ ​ជា​មួយនឹងតថាគត លុះបញ្ចប់ពាក្យ ដែលគួររីករាយនឹងពាក្យដែលគួររលឹក ហើយក៏បាត់ទៅក្នុងទីនោះ ពួកខ្លះគ្រាន់តែប្រណម្យអញ្ជលី ចំពោះតថាគត​ហើយ​ក៏បាត់​ទៅ​ក្នុង​ទីនោះ ពួកខ្លះគ្រាន់តែប្រកាសនាមនឹងគោត្រហើយ​ក៏​បាត់​​​ទៅក្នុងទីនោះ ពួកខ្លះ​គ្រាន់​តែនៅស្ងៀមៗ ហើយក៏បាត់ទៅក្នុងទីនោះ ។ ម្នាលភិក្ខុទាំងឡាយ អ្នកទាំងឡាយ ចូររៀនព្រះបរិត្ត សម្រាប់រក្សា​ក្នុង​អាដានាដានគរ ម្នាលភិក្ខុទាំងឡាយ អ្នកទាំងឡាយ ចូរទន្ទេញ​ឲ្យចាំ​ស្ទាត់​នូវ​ព្រះបរិត្តសម្រាប់រក្សាក្នុង អាដានាដានគរ ម្នាលភិក្ខុទាំងឡាយអ្នក​ទាំង​ឡាយ ចូរចាំទុកនូវព្រះបរិត្ត សម្រាប់រក្សាក្នុងអាដានាដានគរ ម្នាលភិក្ខុ​ទាំងឡាយ ការរក្សាក្នុងអាដានាដានគរនេះ ប្រកបដោយប្រយោជន៍ ប្រព្រឹត្ត​ទៅ ដើម្បី​គ្រប់គ្រងរក្សា ដើម្បីមិនបៀតបៀន ដើម្បីនៅជាសុខដល់ពួកភិក្ខុ ភិក្ខុនី ឧបាសកនិង​ឧបាសិកា ។ លុះព្រះមានព្រះភាគទ្រង់ត្រាស់​យ៉ាង​នេះ​ហើយ ។ ភិក្ខុទាំងនោះ មានចិត្តត្រេកអរទទួល អនុមោទនានឹង​ភាសិតរបស់​ព្រះមានព្រះភាគ ដោយប្រការដូច្នេះ ។</p>
        <p>ចប់ អាដានាដិយសូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>