<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn88' lang='km'>
        <header>
            <ul>
            </ul>
            <h1>ពាហិតិយសូត្រទី ៨</h1>
        </header>
        <p><a class='ref km' id='km៣១០' href='#km៣១០'>៣១០</a>ខ្ញុំបាស្ដាប់មកយ៉ាងនេះ ។ សម័យមួយ ព្រះមានព្រះភាគទ្រង់គង់ក្នុងវត្តព្រះជេតពន របស់អនាថបណ្ឌិតសេដ្ឋី ជិតក្រុងសាវត្ថី ។ គ្រានោះ ព្រះអានន្ទមានអាយុ ស្លៀកស្បង់ប្រដាប់បាត្រចីវរក្នុងបុព្វណ្ហសម័យ ហើយចូលទៅកាន់ក្រុងសាវត្ថី ដើមី្បបិណ្ឌបាត លុះត្រាច់ទៅបិណ្ឌបាតក្នុងសាវត្ថីហើយ ដល់ត្រឡប់មកពីបិណ្ឌបាតវិញក្នុងវេលាក្រោយភត្ត ក៏ចូលទៅឯប្រាសាទ ឈ្មោះបុព្វារាម ជារបស់មិគារមាតា ដើមី្បនៅសម្រាកក្នុងវេលាថ្ងៃ ។</p>
        <p><a class='ref km' id='km៣១១' href='#km៣១១'>៣១១</a>សម័យនោះឯង ព្រះបាទបសេនិកោសល ទ្រង់ឡើងគង់ព្រះទីនាំងនាគេន្រ្ទ ឈ្មោះ ឯកបុណ្ឌរីកៈ បរទៅក្នុងក្រុងសាវត្ថី ទាំងថ្ងៃ ។ ព្រះបាទបសេនិកោសល ទ្រង់ទតឃើញព្រះអានន្ទមានអាយុ កំពុងនិមន្តមកអំពីចម្ងាយ លុះឃើញហើយទ្រង់ត្រាស់ទៅនឹងមហាមាត្រឈ្មោះសិរីវឌ្ព្យៈថា ម្នាលសិរីឌ្ព្យៈសំឡាញ់ នុ៎ះព្រះអានន្ទមានអាយុរបស់យើងឬ ។ សិរីឌ្ព្យៈមហាមាត្រ ក្រាកបង្គំទូលថា ព្រះកុរណាវិសេសមហារាជ នុ៎ះហើយព្រះអានន្ទមានអាយុ ។ គ្រានោះ ព្រះបាទបសេនទិកោសល ទ្រង់ត្រាស់ហៅបុរសម្នាក់មកថាម្នាលបុរសអើយ ចូរឯងមកអាយ ឯងចូរទៅ ឯព្រះអានន្ទមានអាយុលុះចូលទៅដល់ហើយ ចូរថ្វាយបង្គំព្រះបាទ នៃព្រះអានន្ទមានអាយុដោយក្បាល តាមពាក្យរបស់អញថា បពិត្រលោកដ៏ចំរើន ព្រះបាទបសេនទិកោសល សូមថ្វាយបង្គំព្រះបាទនៃព្រះអានន្ទមានអាយុ ដោយសិរ្សៈ រួចហើយ ចូរពោលយ៉ាងនេះ តទៅទៀតថា បពិត្រលោកដ៏ចំរើន បើព្រះអានន្ទមិនមានកិច្ចណា​មួយ ដែលគួរធ្វើដោយប្រញាប់ទេបពិត្រ លោកដ៏ចំរើន សូមព្រះអានន្ទ អនុគ្រោះរង់ចាំ មួយរំពេចសិន ។ បុរសនោះទទួលព្រះរាជឪង្ការព្រះបាទបសេនិកោសលថា ព្រះករុណាវិសេសព្រះសម្មតិទេព ហើយចូលទៅរកព្រះអានន្ទមានអាយុ ត្រង់កន្លែងដែលលោកគង់នៅ លុះចូលទៅដល់ហើយ ក៏ថ្វាយបង្គំព្រះអានន្ទមានអាយុដោយគោរព ហើយអង្គុយក្នុងទីដ៏សមគូរ ។ លុះបុរសនោះអង្គុយ ក្នុងទីដ៏សមគួរហើយ ក៏ពោលពាក្យនេះនឹងព្រះអានន្ទមានអាយុថា បពិត្រលោកដ៏ចំរើន ព្រះបាទបសេនិកោសល សូមថ្វាយព្រះបាទ នៃព្រះអានន្ទមានអាយុ ដោយសិរ្សៈ បពិត្រលោកដ៏ចំរើន បើព្រះអានន្ទមានអាយុ មិនមានកិច្ចណាមួយ ដែលត្រូវធ្វើដោយប្រញាប់ទេ បពិត្រលោកដ៏ចំរើន សូមព្រះអានន្ទ មានអាយុអនុគ្រោះរង់ចាំមួយរំពេចសិន ។ ព្រះអានន្ទមានអាយុ ក៏ទទួលនិមនិ្តដោយតុណ្ហីភាព ។</p>
        <p><a class='ref km' id='km៣១២' href='#km៣១២'>៣១២</a>គ្រានោះ ព្រះបាទបសេនិកាសល ទ្រង់ព្រះរាជដំណើរទៅដរាបដល់អស់ទីដែលដំរីគួរទៅបាន ហើយចុះអំពីព្រះទីនាំងគេន្រ្ទយាងទៅដោយព្រះបាទា ចូលទៅត្រង់ទីដែលអានន្ទមានអាយុគង់នៅ លុះចូលទៅដល់ហើយ ក៏ក្រាបថ្វាយបង្គំព្រះអានន្ទមានអាយុដោយគោរព ហើយគង់នៅក្នុងទីដ៏សមគួរ ។ លុះព្រះបាទបេសនទិកោសលទ្រង់គង់ក្នុងទីដ៏សមគួរហើយ ទ្រង់ត្រាស់ពាក្យនេះ ទៅរក ព្រះអានន្ទមានអាយុថា បពិត្រលោកដ៏ចំរើន បើព្រះអានន្ទមានអាយុ មិនមានកិច្ចណាមួយដែលគួរធ្វើដោយប្រញាប់ទេ បពិត្រលោកដ៏ចំរើន សូមព្រះអានន្ទមានអាយុ អនុគ្រោះនិមនិ្តទៅគង់ឆ្នេរស្ទឹងអចិរវតី ។ ព្រះអានន្ទមានអាយុ ក៏ទទួលនិមន្តិដោយតុណ្ហីភាព ។ លំដាប់នោះ ព្រះអានន្ទអាយុនិមន្តចូលទៅឯឆ្នេរស្ទឹថអចិរវតី លុះចូលទៅដល់ហើយទៅគង់លើអាសនៈដែលគេក្រាលបម្រុងទុក ក្រោមម្លប់ឈើមួយដើម ។ គ្រានោះឯង ព្រះបាទបសេនទិកោសល ទ្រង់ព្រះរាជដំណើរទៅដោយព្រះទីនាំងនាគេន្រ្ទ ដរាបដល់ទីដែលគួរដំរីទៅបាន ហើយទ្រង់ចុះអំពីព្រះទីនាំងនាគេតន្រ្ទ ស្ដេចទៅដោយព្រះបាទា ចួលទៅត្រង់ទីដែលព្រះអានន្ទមានអាយុ គង់នៅ លុះចូលទៅដល់ហើយ ទើបថ្វាយបង្គំព្រះអានន្ទមានអាយុ ដោយគោរព ហើយគង់នៅក្នុងទីដ៏សមគួរ ។ លុះព្រះបាទបសេចនិកោសល ទ្រង់គង់នៅ ក្នុងទីដ៏សមគួរហើយ ទ្រង់គង់នៅ ក្នុងទីដ៏សមគួរហើយ ទ្រង់ត្រាស់ពាក្យនេះ ទៅរកព្រះអានន្ទមានអាយុថា បពិត្រលោកដ៏ចំរើនសូមព្រះអានន្ទ មានអាយុ និមនិ្តគង់លើកម្រាលទីនាំងដំរីនេះចុះ ។ ព្រះអានន្ទមានអាយុ តបថា ថ្វាយព្រះពរមហារាជ សូមព្រះអង្គគង់ចុះអាត្មាភាពអង្គុយលើអាសនៈ របស់ខ្លួនបានហើយ ។ ព្រះបាទបសេនទិកោសល ទ្រង់គង់លើអាសនៈ ដែលគេក្រាលបម្រុងទុក ។</p>
        <p><a class='ref km' id='km៣១៣' href='#km៣១៣'>៣១៣</a>លុះព្រះបាទបសេនិកោសល គង់ស៊ប់ហើយ ទ្រង់ត្រាស់ពាក្យនេះ នឹងព្រះអានន្ទមានអាយុថា បពិត្រព្រះអានន្ទដ៏ចំរើនកាយសមាចារ (ការប្រព្រឹត្តិល្អដោយកាយ) ណា ដែលគួរឲ្យពួកសមណព្រាហ្មណ៍ជាអ្នកប្រាជ្ញ ពោលទោសបាន តើព្រះមានព្រះភាគអង្គនោះ ប្រព្រឹត្តកាមសមចារ មានសភាពដូច្នោះដែរឬទេ ។ ព្រះអានន្ទតបថា បពិត្រមហារាជ កាយសមាចារណាដែលគួរឲ្យអ្នកសមណព្រាហ្មណ៍ ជាអ្នកប្រាជ្ញ ពោលទោសបាន ព្រះមានព្រះភាគអង្គនោះ ព្រះអង្គមិនប្រព្រឹត្តកាយសមាចារ មានសភាពដូច្នោះទេ ។ បពិត្រព្រះអានន្ទដ៏ចំរើន ចុះព្រះមានព្រះភាគ អង្គនោះ ព្រះអង្គប្រព្រឹត្តវចីសមាចារ (ការប្រព្រឹត្តិល្អដោយវាចា) មានសភាពដូច្នោះដែរឬទេ ។ បេ ។ ​មនោសមាចារ (ការប្រព្រឹត្តិល្អដោយចិត្ត) ណាដែលគួរឲ្យពួកសមណព្រាហ្មណ៍ជាអ្នកប្រាជ្ញពោលទោសបាន ព្រះអង្គប្រព្រឹត្តមនោសមាចារ មានសភាពដូច្នោះដែរឬទេ ។ បពិត្រមហារាជមនោសមាចារណា ដែលគួរឲ្យពួកសមណពា្រហ្មណ៍ ជាអ្នកប្រាជ្ញពោលទោសបាន ព្រះមានព្រះភាគ អង្គនោះ ព្រះអង្គមិនប្រព្រឹត្តមនោសមាចារ មានសភាពដូច្នោះទេ ។</p>
        <p><a class='ref km' id='km៣១៤' href='#km៣១៤'>៣១៤</a>ព្រះរាជាត្រាស់ថា បពិត្រលោកដ៏ចំរើន អស្ចារ្យណាស់បពិត្រលោកដ៏ចំរើន ចំឡែកណាស់ បពិត្រលោកដ៏ចំរើន ចំឡែកណាស់ បពិត្រលោកដ៏ចំរើន ព្រោះថាយើងខ្ញុំមិនអាចនឹងបំពេញនូវពាក្យណាដោយប្រស្នាបាន បពិត្រលោកដ៏ចំរើនពាក្យនោះ ក្រែងតែព្រះអានន្ទមានអាយុ ទើបអាចនឹងបំពេញដោយការដោះស្រាយនូវប្រស្នាបាន បពិត្រលោកដ៏ចំរើន ពួកបុគ្គលពាលដែលមិនឈ្លាសវៃ មិនបានពិចារណា មិនបានស្ទាបស្ទង់មើលហើយពោលនូវគុណទោស របស់បុគ្គលទាំងឡាយដទៃ យើងខ្ញុំមិនប្រកាន់យកពាក្យនោះ (របស់បុគ្គលទាំងឡាយនោះ) ថា​ មានខ្លឹមសារទេបពិត្រលោកដ៏ចំរើន បើបុគ្គលណា ឈ្លាស វាងវៃ ជាអ្នកប្រាជ្ញបានពិចារណា បានស្ទាប់ស្ទង់មើលហើយ ពោលនូវគុណនឹងទោស របស់បុគ្គលទាំងឡាយដទៃ យើងខ្ញុំប្រកាន់យកពាក្យនោះ (របស់បុគ្គលទាំងឡាយនោះ) ថាមានខ្លឹមសារ បពិត្រព្រះអានន្ទដ៏ចំរើន ចុះកាយសមាចារដែលពួកសមណព្រាហ្មណ៍ជាអ្នកប្រាជ្ញពោលទោសបាន តើដូចម្ដេច ។ ព្រះអានន្ទតបថា បពិត្រមហារាជ កាយសមាចារដែលជាអកុសល ។ បពិត្រព្រះអានន្ទដ៏ចំរើន ចុះកាយសមាចារ ដែលជាកុសល តើដូចម្ដេច ។ បពិត្រមហារាជ កាយសមាចារដែលប្រកបដោយទោស ។ បពិត្រព្រះអានន្ទដ៏ចំរើន ចុះកាយសមាចារ ដែលប្រកបដោយទោសតើដូចម្ដេច ។ បពិត្រមហារាជ កាយសមាចារដែលប្រកបដោយសេចកី្ដបៀតបៀន ។ បពិត្រព្រះអានន្ទដ៏ចំរើន ចុះកាយសមាចារដែលប្រកបដោយសេចកី្ដបៀតបៀនតើដូចម្ដេច ។ បពិត្រមហារាជ កាយសមាចារដែលមានសេចកី្ដទុក្ខជាផល ។ បពិត្រព្រះអានន្ទដ៏ចំរើន ចុះកាយសមាចារដែលមានសេចកី្ដទុក្ខជាផលតើដូចម្ដេច ។ បពិត្រមហារាជកាយសមាចារណា ប្រព្រឹត្តទៅ ដើមី្បបៀតបៀនខ្លួនឯង ប្រព្រឹត្តទៅដើមី្បបៀតបៀនបុគ្គលដទៃផង ប្រព្រឹត្តទៅ ដើមី្បបៀតបៀនបុគ្គលទាំងពីរគឺខ្លួនឯងនឹងបុគ្គលដទៃផង អកុសលធម៌ទាំងឡាយ របស់បុគ្គលនោះរមែងចំរើន កុសលធម៌ទាំងឡាយ រមែនសាបសូន្យទៅ បពិត្រមហារាជកាយសមាចារ មានសភាពដូច្នេះដែលគួរឲ្យពួកសមណព្រាហ្មណ៍ជាអ្នកប្រាជ្ញពោលទោសបាន ។ បពិត្រព្រះអានន្ទដ៏ចំរើន ចុះវចីសមាចារ ។ បេ ។ មនោសមាចារដែលគួរឲ្យពួកសមណព្រាហ្មណ៍ជាអ្នកប្រាជ្ញពោលទោសបានតើដូចម្ដេច ។ បពិត្រមហារាជ មនោសមាចារជាអកុសល ។ បពិត្រព្រះអានន្ទដ៏ចំរើន ចុះមនោសមាចារជាអកុសលតើដូចម្ដេច ។ បពិត្រមហារាជ មនោសមាចារដែលប្រកបដោយទោស ។ បពិត្រព្រះអានន្ទដ៏ចំរើន ចុះមនោសមាចារ ដែលប្រកបដោយទោសតើដូចម្ដេច ។ បពិត្រមហារាជ មនោសមាចារដែលប្រកបដោយសេចកី្ដបៀតបៀន ។ បពិត្រព្រះអានន្ទដ៏ចំរើន ចុះមនោសមាចារដែលប្រកបដោយសេចកី្ដបៀតបៀនតើដូចម្ដេច ។ បពិត្រមហារាជ មនោសមាចារដែលមានសេចកី្ដទុក្ខជាផល ។ បពិត្រព្រះអានន្ទដ៏ចំរើន ចុះមនោសមាចារដែលមានសេចកី្ដទុក្ខជាផល តើដូចម្ដេច ។ បពិត្រមហារាជមនោសមាចារណា ប្រព្រឹត្តទៅ​ ដើមី្បបៀតបៀនខ្លួនផង ប្រព្រឹត្តទៅដើមី្បបៀតបៀនបុគ្គលដទៃផង ប្រព្រឹត្តទៅ ដើមី្បបៀតបៀនបុគ្គលទាំងពីរផង អកុសលធម៌ទាំងឡាយ របស់បុគ្គលនោះ រមែងចំរើនឡើងកុសលធម៌ទាំងឡាយ រមែងសាបសូន្យទៅ បពិត្រមហារាជ មនោសមាចារ មានសភាពដូច្នោះឯង ដែលគួរឲ្យពួកសមណព្រាហ្មណ៍ជាអ្នកប្រាជ្ញ ពោលទោសបាន ។</p>
        <p><a class='ref km' id='km៣១៥' href='#km៣១៥'>៣១៥</a>ព្រះរាជត្រាស់ថា បពិត្រព្រះអានន្ទដ៏ចំរើន ចុះព្រះមានព្រះភាគអង្គនោះ គ្រាន់តែពោលសរសើរនូវកាលលះបង់នូវអកុសលធម៌ទាំងឡាយទាំងអស់តែម្យ៉ាងឬ ។ ព្រះអានន្ទថ្វាយព្រះពរថា បពិត្រមហារាជ ព្រះតថាគតទ្រង់លះបង់ នូវអកុសលធម៌ទាំងឡាយទាំងអស់ហើយ ទ្រង់ប្រកបដោយកុសលធម៌តែម្យ៉ាង ។ បពិត្រព្រះអានន្ទដ៏ចំរើនចុះកាយសមាចារ ដែលគួរឲ្យពួកសមណព្រាហ្មណ៍ ជាអ្នកប្រាជ្ញពោលទោសមិនបាន តើដូចម្ដេច ។ បពិត្រមហារាជ កាយសមាចារជាកុសល ។ បពិត្រលោកដ៏ចំរើន ចុះកាយសមាចារជាកុសល តើដូចម្ដេច ។ បពិត្រមហារាជ កាយសមាចារមិនមានទោស ។ បពិត្រលោកដ៏ចំរើន ចុះកាយសមាចារ មិនមានទោស តើដូចម្ដេច ។ បពិត្រមហារាជ កាយសមាចារ មិនមានសេចកី្ដបៀនបៀន ។ បពិត្រលោកដ៏ចំរើន ចុះកាយសមាចារ មិនមានសេចកី្ដបៀតបៀនតើដូចម្ដេច ។ បពិត្រមហារាជ កាយសមាចារមានសេចកី្ដសុខជាផល ។ បពិត្រលោកដ៏ចំរើន ចុះកាយសមាចារមានសេចកី្ដសុខជាផល តើដូចម្ដេច ។ បពិត្រមហារាជ កាយសមាចារមិនប្រព្រឹត្តទៅដើមី្បបៀតបៀនខ្លួនផង មិនប្រព្រឹត្តទៅ ដើមី្បបៀតបៀនបុគ្គលដទៃផងមិនប្រព្រឹត្តទៅ ដើមី្បបៀតបៀនបុគ្គលទាំងពីរផង អកុសលធម៌ទាំងឡាយរបស់បុគ្គលនោះ រមែងសូន្យទៅ កុសលធម៌ទាំងឡាយ រមែងចំរើនឡើង បពិត្រមហារាជ កាយសមាចារមានសភាពដូច្នេះឯង ដែលគួរឲ្យពួកសមណព្រាហ្មណ៍ ជាអ្នកប្រាជ្ញ ពោលទោសមិនបាន ។ បពិត្រព្រះអានន្ទដ៏ចំរើន ចុះវចីសមាចារ ។ បេ ។ មនោសមាចារ ដែលពួកសមណព្រាហ្មណ៍ជាអ្នកប្រាជ្ញ ពោលទោសមិនបាន តើដូចម្ដេច ។​បពិត្រមហារាជ មនោសមាចារជាកុសល ។ បពិត្រលោកដ៏ចំរើនចុះមនោសមាចារជាកុសល តើដូចម្ដេច ។ បពិត្រមហារាជ មនោសមាចារ មិនមានទោស ។ បពិត្រលោកដ៏ចំរើន មនោសមាចារមិនមានទោស តើដូចម្ដេច ។ បពិត្រមហារាជ មនោសមាចារមិនមានសេចកី្ដបៀតបៀន ។ បពិត្រលោកដ៏ចំរើន ចុះមនោសមាចារ​មិនមានសេចកី្ដបៀតបៀន តើដូចម្ដេច ។ បពិត្រមហារាជ មនោសមាចារ មានសេចកី្ដសុខជាផល ។ បពិត្រលោកដ៏ចំរើន ចុះមនោសមាចារ មានសេចកី្ដសុខជាផល តើដូចម្ដេច ។ បពិត្រមហារាជមនោសមាចារ មិនប្រព្រឹត្តទៅ ដើមី្បបៀតបៀនខ្លួនផង មិនប្រព្រឹត្តទៅ ដើមី្ប​បៀតបៀនបុគ្គលដទៃផង មិនប្រព្រឹត្តទៅ ដើមី្បបៀតបៀន បុគ្គលទាំងពីរផង អកុសលធម៌ទាំងឡាយរបស់បុគ្គលនោះ រមែងសាបសូន្យ កុសលធម៌ទាំងឡាយ រមែងចំរើនឡើង បពិត្រមហារាជ មនោសមាចារ មានសភាពដូច្នេះឯង ដែលគួរឲ្យពួកសមណព្រាហ្មណ៍ជាអ្នកប្រាជ្ញ ពោលទោសមិនបាន ។</p>
        <p><a class='ref km' id='km៣១៦' href='#km៣១៦'>៣១៦</a>ព្រះបាទបសេនទិកោសលត្រាស់ថា បពិត្រព្រះអានន្ទដ៏ចំរើន ចុះព្រះមានព្រះភាគ អង្គនោះ គ្រាន់តែពោលសរសើរនូវការបំពេញកុសលធម៌ទាំងអស់ តែម្យ៉ាងឬ ។ ព្រះអានន្ទថ្វាយព្រះពរថា បពិត្រមហារាជ ព្រះតថាគតទ្រង់លះបង់នូវអកុសលធម៌ទាំងអស់ហើយទ្រង់ប្រកបដោយកុសលធម៌តែម្យ៉ាង ។</p>
        <p><a class='ref km' id='km៣១៧' href='#km៣១៧'>៣១៧</a>បពិត្រលោកដ៏ចំរើន អស្ចារ្យណាស់ បពិត្រលោកដ៏ចំរើន ចំឡែកណាស់ បពិត្រលោកដ៏ចំរើន ពាក្យនេះពេញជាសុភាសិតដែលព្រះអានន្ទមានអាយុពោលហើយ បពិត្រលោកដ៏ចំរើន ម្យ៉ាងទៀត យើងខ្ញុំជាអ្នកត្រេកអរពេញចិត្ត ដោយសុភាសិតរបស់ព្រះអានន្ទមានអាយុនេះពេកណាស់ បពិត្រលោកដ៏ចំរើន លុះយើងខ្ញុំជាអ្នកត្រេកអរពេញចិត្ត ដោយសុភាសិតរបស់ព្រះអានន្ទមានអាយុ យ៉ាងនេះហើយ បពិត្រលោកដ៏ចំរើន ប្រសិនបើ ហត្ថិរតន៍ គួរដល់ព្រះអានន្ទមានអាយុ យើងនឹងប្រគេនហត្ថិរតន៍ ដល់ព្រះអានន្ទមានអាយុ បពិត្រលោកដ៏ចំរើន ប្រសិនបើ អស្សរតន៍ គួរដល់ព្រះអានន្ទមានអាយុ យើងនឹងប្រគេនអស្សរតន៍ ដល់ព្រះអានន្ទមានអាយុ បពិត្រលោកដ៏ចំរើនប្រសិនបើ ស្រុកសួយ គួរដល់ព្រះអានន្ទមានអាយុ យើងនឹងប្រគេនស្រុកសួយ ដល់ព្រះអានន្ទមានអាយុ បពិត្រលោកដ៏ចំរើន ប៉ុន្តែយើងខ្ញុំបានដឹងហេតុនេះថា វត្ថុមានហត្ថិរតន៍ជាដើមនេះ មិនគួរដល់ព្រះអានន្ទមានអាយុទេ បពិត្រលោកដ៏ចំរើន មានតែសំពត់ពាហិតិកា១របស់ខ្ញុំនេះ មានបណ្ដោយ១៦ហត្ថ ទទឹង ៨ ហត្ថ ដែលព្រះបាទមគធអជាតសត្តុវេទេហីបុត្ត ដាក់ក្នុងស្រោមឆ័ត្រហើយផ្ញើមកឲ្យខ្ញុំ បពិត្រលោកដ៏ចំរើនសូមព្រះអានន្ទមានអាយុ ទទួលយកនូវសំពត់នោះ ដើមី្បសេចកី្ដអនុគ្រោះដល់ខ្ញុំ ។ ព្រះអានន្ទតបថា ថ្វាយព្រះពរមហារាជ ត្រៃចីវររបស់អាត្មាភាពគ្រប់គ្រាន់ហើយ ។</p>
        <p><a class='ref km' id='km៣១៨' href='#km៣១៨'>៣១៨</a>ព្រះរាជត្រាស់ថា បពិត្រលោកដ៏ចំរើន ស្ទឹងអចិរវតីនេះព្រះអានន្ទមានអាយុក្ដី យើងខ្ញុំក្ដី បានឃើញស្រាប់ហើយ មហាមេឃដែលបង្អុរភ្លៀងចុះមកខាងលើភ្នំ កាលបើយ៉ាងនេះ ស្ទឹងអចិរវតីនេះ ក៏នឹងហូរហៀរទឹកទៅកាន់មាត់ច្រាំងទាំងពីរខាង យ៉ាងណាមិញ បពិត្រលោកដ៏ចំរើន ព្រះអានន្ទមានអាយុ នឹងធ្វើនូវត្រៃចីវររបស់ខ្លួន ដោយសំពត់ពាហិតិកានេះ ចំណែកត្រៃចីវរណា ដែលជាចីវរចាស់របស់ព្រះអានន្ទមានអាយុ ព្រះអានន្ទ នឹងចែករំលែកត្រៃចីវរចាស់នោះ ឲ្យដល់ពួកសព្រហ្មចារីក៏យ៉ាងនោះដែរ កាលបើមានការណ៍យ៉ាងនេះ ទក្ខិណាទានរបស់យើងខ្ញុំនេះ ទំនងជានឹងហូរហៀរទៅបាន បពិត្រលោកម្ចាស់ដ៏ចំរើន សូមព្រះអានន្ទមានអាយុ ទទួលយកនូវសំពត់ពាហិតិកាចុះ ។ ព្រះអានន្ទមានអាយុក៏ទទួលយកសំពត់ពាហិតិកា ។ លំដាប់នោះ ព្រះបាទបសេនទិកោសលបានត្រាស់ពាក្យនេះ ទៅរកព្រះអានន្ទមានអាយុថា បពិត្រព្រះអានន្ទដ៏ចំរើន យើងខ្ញុំត្រឡប់ទៅឥឡូវនេះហើយ ព្រោះយើងខ្ញុំមានកិច្ចច្រើនមានការរវល់ច្រើន ។ ព្រះអានន្ទថ្វាយព្រះពរថា បពិត្រមហារាជ សូមមហាបពិត្រ សំគាល់កាលដ៏គួរ ក្នុងកាលឥឡូវនេះចុះ ។ គ្រានោះព្រះបាទបសេនទិកោសល ទ្រង់ត្រេកអរនឹងភាសិត របស់ព្រះអានន្ទមានអាយុ ហើយក្រោកអំពីអាសនៈ ថ្វាយបង្គំលាព្រះអានន្ទមានអាយុដោយគោរព ធ្វើប្រទក្សិណរួចចៀសចេញទៅ ។</p>
        <p><a class='ref km' id='km៣១៩' href='#km៣១៩'>៣១៩</a>គ្រាកាលដែលព្រះបាទបសេនទិកោសល ទ្រង់ចៀសចេញទៅមិនយូរប៉ុន្មាន ទើបព្រះអានន្ទមានអាយុ ចូលទៅគាល់ព្រះមានព្រះភាគ លុះចូលទៅដល់ហើយ ថ្វាយបង្គំព្រះមានព្រះភាគដោយគោរព ហើយគង់នៅក្នុងទីដ៏សមគួរ ។ លុះព្រះអានន្ទមានអាយុ គង់ក្នុងទីដ៏សមគួរហើយ បានក្រាកបង្គំទូលកថាសល្លាបៈ ដែលលោកចរចា ជាមួយនឹងព្រះបាទបសេនទិកោសលទាំងប៉ុន្មាន ដល់ព្រះមានព្រះភាគទាំងអស់ រួចថ្វាយសំពត់ពាហិតិកានោះ ទៅព្រះមានព្រះភាគ ។ ទើបព្រះមានព្រះភាគ ទ្រង់ត្រាស់នឹងភិក្ខុទាំងឡាយថា ម្នាលភិក្ខុទាំងឡាយ ព្រះបាទបសេនទិកោសល ឈ្មោះថាមានលាភហើយ ម្នាលភិក្ខុទាំងឡាយ អត្តភាពមនុស្ស ព្រះបាទបសេនទិកោសល ឈ្មោះថា បានដោយប្រពៃហើយ ព្រោះហេតុដែលព្រះបាទបសេនទិកោសល ទ្រង់បានជួបអានន្ទ ទ្រង់បានចូលទៅជិតអានន្ទ ។ លុះព្រះមានព្រះភាគ ទ្រង់ត្រាស់ព្រះសូត្រនេះចប់ហើយភិក្ខុទាំងឡាយមានចិត្តត្រេកអរ រីករាយចំពោះភាសិត របស់ព្រះមានព្រះភាគ ។</p>
        <p>ចប់ ពាហិតិយសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>