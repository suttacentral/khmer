<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn133' lang='km'>
        <header>
            <ul>
            </ul>
            <h1>មហាកច្ចានភទ្ទេករត្តសូត្រ ទី ៣</h1>
        </header>
        <p><a class='ref km' id='km23' href='#km23'>២៣</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​សម្រេច​ព្រះ​ឥរិយាបថ ក្នុងត​បោទារាម ជិតក្រុងរាជគ្រិះ ។ គ្រានោះឯង ព្រះសមិទ្ធិមានអាយុ ក្រោយ​ឡើង​ក្នុង​បច្ចូសសម័យ​នៃ​រាត្រី ហើយចូលទៅ រក​ស្ទឹង​ឈ្មោះតបោទា ដើម្បីនឹងស្រលាបខ្លួន ។ លុះចុះ​ទៅ​ស្រលាបខ្លួនក្នុង​ស្ទឹងឈ្មោះត​បោទា​ស្រេចហើយ លោកក៏ឡើងមកវិញ​ មានតែចីវរមួយ ឈរហាល​ខ្លួនឲ្យស្ងួត ។ គ្រានោះឯង កាល​រាត្រី​​បឋមយាម​កន្លងទៅហើយ មានទេវតា​មួយ​អង្គ មានរស្មីដ៏​រុងរឿង ញុំាងស្ទឹង​ឈ្មោះ តបោទាទាំង​មូល​ឲ្យភ្លឺស្វាង ហើយចូលទៅរក​ព្រះសមិទ្ធិ​មាន​អាយុ លុះចូលទៅដល់ ហើយ ទើបឈរក្នុងទីសមគួរ ។</p>
        <p><a class='ref km' id='km24' href='#km24'>២៤</a>លុះទេវតានោះ ឈរក្នុងទីសមគួរហើយ បាននិយាយ​នឹង​ព្រះសមិទ្ធិមានអាយុយ៉ាង​នេះថា បពិត្រភិក្ខុ លោកចាំនូវឧទ្ទេស និងវិភង្គ របស់​បុគ្គលដែលមានរាត្រី​មួយដ៏ចម្រើន​ឬទេ ។ ម្នាលអាវុសោ អាត្មា​​មិន​ចាំ​នូវ​ឧទ្ទេស​និងវិភង្គ របស់បុគ្គលដែល​មាន​រាត្រី​មួយ​ ​ដ៏​ចម្រើន​ទេ​ ម្នាល​អាវុសោ ចុះអ្នក​ចាំ​នូវ​ឧទ្ទេស​និង​ភង្គរបស់បុគ្គល​ ដែលមានរាត្រីមួយ​ដ៏ចម្រើន​ឬទេ ។ បពិត្រភិក្ខុ ខ្ញុំព្រះករុណាក៏មិនចាំ​នូវ​ឧទ្ទេស​និង​វិភង្គរបស់ បុគ្គលដែលមានរាត្រីមួយដ៏ចម្រើនដែរ បពិត្រភិក្ខុ ចុះលោកចាំគាថាមាន រាត្រីមួយ​ដ៏​ចម្រើន​ឬទេ ។ ម្នាលអាវុសោ អាត្មា​មិន​ចាំ​គាថា​​មានរាត្រីមួយដ៏​ចម្រើនទេ ម្នាលអាវុសោ ចុះអ្នក​ចាំ​គាថា​មាន​រាត្រីមួយដ៏ចម្រើន​ឬទេ ។ បពិត្រ​ភិក្ខុ ខ្ញុំព្រះករុណា​ក៏មិនចាំគាថា​មាន​រាត្រី​មួយ​ដ៏​ចម្រើន​ដែរ បពិត្រភិក្ខុ ចូរលោករៀន នូវ​ឧទ្ទេស​និងវិភង្គ​របស់ បុគ្គល​មាន​រាត្រី​មួយ​ដ៏​ចម្រើន បពិត្រ​ភិក្ខុ ចូរ​លោក​ទន្ទេញនូវ​ឧទ្ទេស​និង​វិភង្គ​​ របស់​បុគ្គល​មានរាត្រី​មួយ​ដ៏​ចម្រើន បពិត្រភិក្ខុ ចូរលោកចាំទុកនូវ​ឧទ្ទេស​និង​វិភង្គ ​របស់​បុគ្គល​​មានរាត្រី​មួយ​ដ៏​ចម្រើន បពិត្រភិក្ខុ ព្រោះឧទ្ទេសនិងវិភង្គ​ របស់​បុគ្គល​មាន​រាត្រី​មួយ​ដ៏​ចម្រើន ជា​ធម៌​ប្រកប​ដោយ​ប្រយោជន៍ ហើយជាខាងដើមនៃមគ្គព្រហ្មចារ្យ ។ ទេវតា​នោះបាន​ពោល​ពាក្យ​នេះ លុះ​ពោលពាក្យនេះហើយក៏បាត់ក្នុងទីនោះទៅ ។</p>
        <p><a class='ref km' id='km25' href='#km25'>២៥</a>គ្រានោះឯង ព្រះសមិទ្ធិមានអាយុ លុះកន្លងរាត្រីនោះហើយ ក៏ចូលទៅ​គាល់​​​ព្រះមានព្រះ​ភាគ លុះចូលទៅដល់ហើយ ក៏ក្រាបថ្វាយបង្គំ​ចំពោះ​ព្រះមានព្រះភាគ រួចអង្គុយក្នុង​ទី​សមគួរ ។ លុះ​ព្រះសមិទ្ធិ​មានអាយុ អង្គុយ​ក្នុង​ទីសមគួរហើយ បាន ក្រាប​បង្គំ​ទូល​ព្រះមានព្រះភាគ​យ៉ាងនេះថា បពិត្រ​ព្រះអង្គ​​ដ៏​ចម្រើន ខ្ញុំព្រះអង្គបាន​ក្រោក ឡើងក្នុង​បច្ចូស​សម័យ​នៃរាត្រី ក្នុងទីនេះ បានចូល​ទៅ​ឯ​ស្ទឹង​តបោទា ដើម្បី​នឹង​ស្រលាបខ្លួន ។ លុះបាន​ស្រលាប​ខ្លួន​ក្នុងស្ទឹងតបោទា ស្រេចហើយ ខ្ញុំព្រះអង្គក៏ឡើង​មកវិញ មាន​តែ​ចីវរមួយ ឈរហាល​ខ្លួនឲ្យ​ស្ងួត ។ បពិត្រព្រះអង្គដ៏ចម្រើន ក្នុងគ្រារាត្រី​បឋមយាម កន្លងហើយ មាន​ទេវតា​មួយអង្គ មាន​រស្មី​ដ៏រុងរឿង ញុំាងស្ទឹង​តបោទាឲ្យភ្លឺស្វាង ហើយចូលទៅរកខ្ញុំព្រះអង្គ លុះចូល​ទៅ​ដល់​​ហើយ ក៏ឈរ​ក្នុងទីសមគួរ លុះទេវតានោះ ឈរក្នុងទីសមគួរហើយ បាន​និយាយ​នឹង​ខ្ញុំ​ព្រះអង្គ​ដូច្នេះ​ថា បពិត្រភិក្ខុ លោកចាំនូវឧទ្ទេសនិងវិភង្គ របស់​បុគ្គល​មាន​រាត្រីមួយដ៏​ចម្រើនឬទេ ។ បពិត្រ​ព្រះអង្គ​ដ៏​ចម្រើន កាលទេវតាពោល​យ៉ាងនេះហើយ ខ្ញុំព្រះអង្គបាន​ពោលនឹងទេវតានោះ​ ដូច្នេះថា ម្នាល អាវុសោ អាត្មា​មិនចាំនូវឧទ្ទេសនិងវិភង្គ របស់បុគ្គលមានរាត្រីមួយ​ដ៏ចម្រើន​ទេ ម្នាលអា​វុ​សោ​ ចុះអ្ន​កចាំនូវ​ឧទ្ទេស​និង​វិភង្គ របស់បុគ្គលមានរាត្រីដ៏​ចម្រើនឬទេ ។ ទេវតានោះតបថា បពិត្រភិក្ខុ ខ្ញុំករុណាក៏មិនចាំ​នូវ​ឧទ្ទេស​និង​វិភង្គ របស់បុគ្គលមានរាត្រីមួយដ៏ចម្រើនដែរ បពិត្រ​ភិក្ខុ ចុះ​លោកចាំនូវ​គាថាមានរាត្រី​មួយដ៏ចម្រើន​ឬ​ទេ ។ ខ្ញុំព្រះអង្គតបថា ម្នាលអាវុសោ អាត្មា​មិន​ចាំនូវគាថាមានរាត្រីមួយដ៏ចម្រើនទេ ម្នាលអាវុសោ ចុះ​អ្នក​ចាំនូវគាថា​មាន​រាត្រី​ដ៏​ចម្រើន​ឬ​ទេ ។ ទេវតាតបថា បពិត្រភិក្ខុ ខ្ញុំករុណាដ៏មិនចាំនូវ​គាថាមានរាត្រី​ដ៏​ចម្រើនដែរ បពិត្រភិក្ខុ ចូរ​លោក​​រៀនយក​នូវឧទ្ទេស​និង​វិភង្គ​របស់​បុគ្គលមានរាត្រី​មួយដ៏ចម្រើន បពិត្រ​ភិក្ខុ ចូរលោក​ទន្ទេញ​នូវ​ឧទ្ទេស​និងវិភង្គ​របស់​បុគ្គល​មានរាត្រី​មួយ​ដ៏ចម្រើន បពិត្រភិក្ខុ ចូរលោកចាំទុកនូវ​ឧទ្ទេស​​និងវិភង្គ​របស់​បុគ្គលមាន រាត្រី​មួយដ៏​ចម្រើន បពិត្រភិក្ខុ ព្រោះថា​ឧទ្ទេសនិងវិភង្គ​ របស់បុគ្គល​​មានរាត្រីមួយដ៏ចម្រើន ជាធម៌ប្រកបដោយ​ប្រយោជន៍ ជាខាងដើមនៃព្រហ្មចារ្យ ។ បពិត្រ​ព្រះអង្គដ៏ ចម្រើន ទេវតានោះ បានពោលពាក្យនេះ លុះពោលពាក្យនេះហើយ ក៏បាត់ក្នុងទីនោះទៅ ។ បពិត្រព្រះអង្គដ៏ចម្រើន សូមទ្រង់ព្រះមេត្តាប្រោស សូមព្រះអង្គទ្រង់​សំដែង​នូវ​ឧទ្ទេសនិង​វិភង្គ​ របស់​បុគ្គលមានរាត្រីមួយដ៏ចម្រើន ដល់ខ្ញុំព្រះអង្គ ។ ព្រះអង្គ​ក៏ទ្រង់ត្រាស់ថា ម្នាលភិក្ខុ បើ​ដូច្នោះ អ្នកចូរស្តាប់ ចូរធ្វើទុក​ក្នុង​ចិត្តឲ្យប្រពៃចុះ តថាគតនឹងសំដែងប្រាប់ ។ ព្រះសមិទ្ធិមានអាយុ​ បានទទួល​ព្រះពុទ្ធដីកា​នៃព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km26' href='#km26'>២៦</a>​ព្រះមានព្រះភាគ ទ្រង់បានត្រាស់គាថានេះថា បុគ្គល​មិន​គប្បី​អាឡោះអាល័យ​បញ្ចក្ខន្ធ ជា​អតីត មិនគប្បីប្រាថ្នាបញ្ចក្ខន្ធជាអនាគត ព្រោះ​បញ្ចក្ខន្ធណា ជាអតីត បញ្ចក្ខន្ធនោះ កន្លង​ហួស​ទៅហើយ បញ្ចក្ខន្ធ​ណាជា​អនាគត បញ្ចក្ខន្ធនោះ ក៏មិនទាន់មកដល់ មួយទៀត បុគ្គលណាឃើញ​ច្បាស់​​នូវធម៌ជា​បច្ចុប្បន្ន​ទីនោះ ៗ បុគ្គនោះ លុះដឹងច្បាស់នូវ​ព្រះ​និព្វា​ន ដែលមិនរសេមរសាម និងមិនបានកម្រើក (ដោយ​ពួកកិលេស) គប្បីចម្រើន​ឲ្យ​រឿយ ៗ គឺការនៅមិនចាក់ធ្លុះ នូវផលសមាបត្តិ ដែល​​មានព្រះនិព្វាននោះ ជាអារម្មណ៍ ឯការព្យាយាម​ជាគ្រឿង​ដុត​នូវ​កិលេស បុគ្គលគួរ​តែធ្វើ​ក្នុង​ថ្ងៃ​នេះឯង អ្នកណា​នឹងដឹងថា សេចក្ដីស្លាប់នឹងមានក្នុងថ្ងៃ ស្អែកបាន ព្រោះ​ថា​​ការ​តទល់​របស់​យើងចំពោះ​មច្ចុ ដែលមានសេនាច្រើននោះ មិន​មាន​សោះ​ឡើយ​ មុនីជា​អ្នក​ស្ងប់​ទុក្ខ​ តែង​ហៅ​បុគ្គល ដែល​មាន​វិហារធម៌យ៉ាងនេះ មានព្យាយាមដុតកម្ដៅកិលេស មិន​ខ្ជិល​​ច្រអូសអស់ថ្ងៃនិង​យប់​នោះឯងថា​ជា​អ្នក​មាន​រាត្រីមួយដ៏ចម្រើន ។ ព្រះមានព្រះភាគ បានត្រាស់ភាសិតនេះ លុះ​ព្រះសុគត​ត្រាស់​​​ភាសិត​នេះចប់ហើយ ទ្រង់​ក្រោកអំពីអាសនៈ ហើយ​ចូលទៅកាន់វិហារ ។</p>
        <p><a class='ref km' id='km27' href='#km27'>២៧</a>គ្រានោះឯង កាលព្រះមានព្រះភាគ ចៀសចេញទៅមិនយូរ ប៉ុន្មាន ពួក​ភិក្ខុ​​ទាំង​នោះ ក៏មាន​សេចក្ដីត្រិះរិះ​យ៉ាងនេះថា ម្នាលអាវុសោ ទាំងឡាយ ព្រះមានព្រះភាគ បាន​សំដែង​ឧទ្ទេស​នេះឯង ដោយ​សេចក្ដី​បំប្រួញ មិនទាន់ចែកសេចក្ដី​ដោយ​ពិស្ដារ ដល់​យើង​ទាំងឡាយ​នៅឡើយ ទ្រង់ក្រោកអំពីអាសនៈ ចូល​ទៅ​កាន់​វិហារ (ឧទ្ទេសនោះគឺ) បុគ្គលមិនគប្បី​អាឡោះ​អាល័យ​ ​បញ្ចក្ខន្ធជាអតីត មិន​គប្បី​ប្រាថ្នា​បញ្ចក្ខន្ធជាអនាគត ព្រោះ​ថា បញ្ចក្ខន្ធណា ជាអតីត​បញ្ចក្ខន្ធនោះ កន្លង​ហួស​ទៅ​ហើយ បញ្ចក្ខន្ធណា ជាអនាគត​ បញ្ចក្ខន្ធនោះ ក៏មិនទាន់មកដល់ មួយ​ទៀត បុគ្គលណា ពិចារណា​​ឃើញ​ច្បាស់​ នូវធម៌ជាបច្ចុប្បន្ន ក្នុង​ទីនោះ ៗ បុគ្គលនោះ លុះដឹងច្បាស់នូវ​ព្រះ​និព្វា​ន ដែលមិនរសេមរសាមនិងមិន បានកម្រើក (ដោយ​ពួកកិលេស) គប្បីចម្រើន​ឲ្យ​រឿយ ៗ គឺការនៅមិនចាក់ ធ្លុះនូវផលសមាបត្តិ ដែល​​មានព្រះនិព្វាននោះជាអារម្មណ៍ ឯការ​ព្យាយាម ជាគ្រឿង​ដុតនូវ​កិលេស បុគ្គលគួរ​​ធ្វើក្នុង​ថ្ងៃនេះឯង អ្នកណានឹងដឹងថា សេចក្ដីស្លាប់នឹង​មានក្នុងថ្ងៃស្អែកបាន ព្រោះថា​ការ​​តទល់​​របស់យើងចំពោះ មច្ចុ ដែល​មាន​សេនាច្រើននោះ មិនមានសោះឡើយ មុនី​ជា​អ្នក​ស្ងប់ទុក្ខ តែង​ហៅ​បុគ្គល​ ដែលមានវិហារធម៌យ៉ាងនេះ មានព្យាយាមដុតកម្ដៅ កិលេស ជាអ្នកមិនខ្ជិល​ច្រអូសអស់​ថ្ងៃ​និង​យប់​នោះឯង ថាជាអ្នកមានរាត្រី មួយចម្រើន កាលបើ​ព្រះមានព្រះភាគ ទ្រង់ត្រាស់សំដែងនូវ​ឧទ្ទេស​នេះ​​ ដោយ​សេចក្ដី​បំប្រួញ មិនចែក​សេចក្ដី​ដោយ​ពិស្ដារ​ហើយ អ្នកណាគប្បីចែក សេចក្ដីដោយពិស្ដារបាន ។ គ្រា​នោះឯង ភិក្ខុទាំងនោះ មានសេចក្ដី​ត្រិះរិះ យ៉ាងនេះថា ព្រះមហា កច្ចានៈមានអាយុ​នេះ ព្រះសាស្ដាទ្រង់​សរសើរផង ពួកសព្រហ្មចារី​ជាអ្នក ចេះដឹងបានលើកតម្កើងផង ព្រះមហាកច្ចានៈមាន អាយុ អាចចែក​រំលែក នូវសេចក្ដីនៃឧទ្ទេស ដែលព្រះមានព្រះភាគទ្រង់ សំដែងដោយសង្ខេប មិនបានចែករំលែក​សេចក្ដី​ដោយ​​ពិស្ដារ​នេះឲ្យពិស្ដារ បានផង បើដូច្នោះ គួរពួកយើង​នាំគ្នា​ ចូល​ទៅ​រ​ក​ព្រះមហាកច្ចានៈ​មានអាយុ លុះ​ចូល​​ទៅ​ដល់​ហើយ យើងត្រូវសួរ សេចក្ដីនុ៎ះនឹងព្រះកច្ចានៈមានអាយុ ។</p>
        <p><a class='ref km' id='km28' href='#km28'>២៨</a>គ្រានោះឯង ភិក្ខុទាំងនោះ ក៏នាំគ្នាចូលទៅរកព្រះមហា កច្ចានៈមានអាយុ លុះ​ចូល​ទៅ​ដល់​ហើយ ក៏រាក់ទាក់សំណេះសំណាល ​ជាមួយនឹង​ព្រះមហាកច្ចានៈ​មានអាយុ លុះបញ្ចប់​ពាក្យ​រាក់ទាក់សំណេះ​សំណាល និងពាក្យគួរឲ្យរលឹងហើយ ក៏អង្គុយក្នុងទីសមគួរ ។ លុះ​ភិក្ខុ ទាំងនោះ អង្គុយក្នុងទីសមគួរ​ហើយ ក៏បាននិយាយនឹង​ព្រះមហាកច្ចានៈ មានអាយុ យ៉ាង​នេះ​ថា ម្នាលអាវុសោកច្ចានៈ ព្រះមានព្រះភាគ ទ្រង់​​សំដែងនូវឧទ្ទេសនេះឯង ដោយសេចក្ដីសង្ខេប មិនចែក​រំលែកសេចក្ដីដោយ ពិស្ដារ ដល់យើង​ទាំងឡាយ​​នៅឡើយ ហើយទ្រង់​ក្រោក​អំពី​អាសនៈ​ ចូល ទៅកានវិហារទៅ (ឧទ្ទេសនោះគឺ) បុគ្គល​​មិន​គប្បី​​អាឡោះអាល័យបញ្ចក្ខន្ធ​ជាអតីត ។បេ។ មុនីជាអ្នក​ស្ងប់ទុក្ខ តែងហៅបុគ្គលនោះឯង ថាជាអ្នក​មាន​រាត្រីមួយដ៏ចម្រើន ម្នាល​អាវុសោកច្ចានៈ កាលព្រះមានបុណ្យ ស្ដេចចេញទៅមិនយូរ​ប៉ុន្មាន ពួកយើង​ខ្ញុំ​ទាំងនោះ ក៏មានសេចក្ដី​ត្រិះរិះយ៉ាងនេះថា ម្នាលអាវុសោ ព្រះមានព្រះភាគ​ទ្រង់សំដែងនូវឧទ្ទេសនេះឯង ដោយ​សេចក្ដីសង្ខេប មិន​បានចែកសេចក្ដីដោយពិស្ដារ ដល់យើងទាំងឡាយនៅ​ឡើយ ហើយ​ទ្រង់​ក្រោក​អំពីអាសនៈ ចូលទៅកាន់វិហារទៅ (ឧទ្ទេសនោះគឺ) បុគ្គលមិនគប្បី​អាឡោះ អាល័យ​បញ្ចក្ខន្ធជាអតីត ។បេ។ មុនី​ជា​អ្នក​ស្ងប់​ទុក្ខ​ តែងហៅបុគ្គលនោះឯង ថា​ជា​អ្នក​មាន​រាត្រីមួយដ៏ចម្រើន ។ ឧទ្ទេស​នេះ បើ​ព្រះមានបុណ្យ ទ្រង់សំដែង​ដោយសេចក្ដី​សង្ខេប មិនបាន​ចែក​សេចក្ដី​ដោយពិស្ដារ អ្នកណាហ៎្ន គប្បី​ចែក​សេចក្ដី​ដោយពិស្ដារ​បាន ម្នាលអាវុសោកច្ចានៈ មានសេចក្ដីត្រិះរិះយ៉ាងនេះថា ព្រះមហាកច្ចានៈ​មាន​អាយុ​នេះ​ឯង ព្រះសាស្ដាតែង​សរសើរផង ពួកសព្រហ្មចារី ជាអ្នកចេះ​ដឹងបានលើកតម្កើងផង ព្រះមហាកច្ចានៈ​មានអាយុ អាចចែករំលែក​សេចក្ដី​នៃឧទ្ទេស ដែលព្រះមានព្រះភាគ​សំដែង​ដោយ​សង្ខេប​នេះ ឲ្យពិស្ដារ​បាន​ផង បើដូច្នោះ​​ គួរតែ​យើង​នាំគ្នាចូលទៅរក​ព្រះ​មហាកច្ចានៈ​មានអាយុ លុះ​ចូលទៅដល់ហើយ ត្រូវសួរ​សេចក្ដី​​នេះ នឹងព្រះមហាកច្ចានៈ​មានអាយុ សូម​ឲ្យព្រះមហាកច្ចនៈមានអាយុ ចែកសេចក្ដីឲ្យទាន ។</p>
        <p><a class='ref km' id='km29' href='#km29'>២៩</a>ព្រះមហាកច្ចានៈ ពោលថា ម្នាលអាវុសោ បុរសអ្នកត្រូវការ​ដោយ ខ្លឹមឈើ ស្វែង​រក​ខ្លឹម​ឈើ ត្រាច់​ស្វែងរកខ្លឹមឈើ កាលឈើមានខ្លឹម​ដុះ (នៅមុខ) ក៏រម្លងគល់ រម្លងដើម ហើយ​សំគាល់​រកខ្លឹម​ឯមែក​និងសន្លឹង​វិញ មានឧបមាយ៉ាងណាមិញ សេចក្ដីនេះ ក៏មាន​ឧបមេយ្យ​យ៉ាង​នោះ​ដែរ ព្រះសាស្ដា​នៅ​ក្នុង​ទីចំពោះមុខ របស់​លោក​មានអាយុទាំងឡាយ ពួកលោក​រម្លង​ព្រះមានព្រះភាគនោះ​ហើយ​សំគាល់​សេចក្ដី​ដែល​ត្រូវសួរនោះចំពោះខ្ញុំ​វិញ ម្នាលអាវុសោ ព្រោះថា ព្រះមានព្រះភាគអង្គនោះ ទ្រង់ជ្រាប​នូវធម៌ ដែរ​គួរជ្រាបបាន ឃើញនូវធម៌ ដែលគួរ​ឃើញ​បាន ទ្រង់មានបញ្ញាចក្ខុមាន​ញាណ ទ្រង់មានធម៌ មានគុណ​ដ៏​ប្រសើរ ទ្រង់កាន់ធម៌ ប្រព្រឹត្តធម៌ ពន្យល់​សេចក្ដី ទ្រង់ប្រទាន នូវអមត​ៈ (និព្វាន) ជាម្ចាស់ធម៌ ជា​ព្រះតថាគត ឯកាល​ដ៏​សមគួរដល់​ប្រស្នានុ៎ះ គឺកាល​វេលាដែលអ្នកទាំងឡាយ គួរតែសួរសេចក្ដី​នុះ នឹង​ព្រះមានព្រះភាគ​ បើ​ព្រះមានព្រះភាគ ទ្រង់ដោះស្រាយដល់អ្នក​ទាំងឡាយ យ៉ាងណា ចូរ​អ្នក​ទាំង​ឡាយ ចំាទុកសេចក្ដីនោះ យ៉ាងនោះចុះ ។ ម្នាលអាវុសោកច្ចានៈ ព្រះមានព្រភាគ ព្រះអង្គជ្រាបនូវ​ធម៌ ដែល​គួរ​ជ្រាប ឃើញនូវធម៌ ដែលគួរឃើញ មានបញ្ញាចក្ខុ មានញាណ មានធម៌ មានគុណ ដ៏ប្រសើរ ទ្រង់​កាន់​ធម៌ ប្រព្រឹត្តធម៌ ពន្យល់សេចក្ដី​ ប្រទានអមតៈ​ (និព្វាន) ជាម្ចាស់ធម៌ ជា​ព្រះតថាគត ឯកាលដ៏សម​គួរ​ដល់​ប្រស្នានុ៎ះ គឺកាលវេលា​ដែលយើងទាំងឡាយ គួរតែសួរ​សេចក្ដី​នុ៎ះ នឹង​ព្រះមានព្រះភាគ បើ​ព្រះមានព្រះភាគ​ ទ្រង់ដោះស្រាយដល់ យើងទាំងឡាយ យ៉ាង​ណា យើង​ទាំងឡាយ គប្បីចាំ​ទុក​សេចក្ដី​នោះយ៉ាងនោះ ក៏ពិតមែន ហើយតែថា ព្រះមហាកច្ចនៈមានអាយុ ព្រះសាស្ដាតែង​សរសើរ​ផង ពួកសព្រហ្មចារី បុគ្គលជា​អ្នក​ចេះដឹង​តែង​លើកតម្កើងផង មួយទៀត ព្រះមហាកច្ចានៈ​មាន​អាយុ លោក​អាច​ចែក​សេចក្ដីនៃឧទ្ទេស ដែលព្រះមានព្រះភាគ សំដែង​ហើយ​ដោយ​សេចក្ដី​សង្ខេប មិន​ទាន់ចែក​រំលែក​សេចក្ដី​ដោយ​ពិស្ដារ​នេះ ឲ្យ​ពិស្ដារបានផង សូមព្រះមហាកច្ចានៈមាន​អាយុ កុំធ្វើឲ្យ​យឺតយូរ​ឡើយ សូម​ចែក​ឲ្យទាន ។ ព្រះមហាកច្ចានៈតបថា ម្នាលអាវុសោ បើដូច្នោះ លោក​ទាំងឡាយ​ចូរ​ស្ដាប់ ចូរធ្វើ​ទុក​ក្នុង​​ចិត្តឲ្យប្រពៃចុះ ខ្ញុំនឹងសំដែងប្រាប់ ។ ពួក​ភិក្ខុទាំងនោះ ក៏ទទួល​ពាក្យរបស់​ព្រះមហាកច្ចនៈ​​មានអាយុ​ថា ករុណា អាវុសោ​ ។</p>
        <p><a class='ref km' id='km30' href='#km30'>៣០</a>ព្រះមហាកច្ចានៈមានអាយុ បានពោកពាក្យនេះថា ម្នាល​អាវុសោ ព្រះមានព្រះភាគ​ទ្រង់​​សំដែងនូវឧទ្ទេសណា ដល់អ្នកទាំងឡាយ ដោយសេចក្ដីសង្ខេប មិនទាន់ចែកសេចក្ដី​ដោយ​ពិស្ដារ​​នៅឡើយ ស្រាប់​តែទ្រង់ក្រោកអំពីអាសនៈ ចូល​ទៅ​កាន់​វិហារ (ឧទ្ទេសនោះគឺ) បុគ្គល​ មិន​គប្បី​​អាឡោះអាល័យ​បញ្ចក្ខន្ធ​ជាអតីត ។បេ។ មុនីជាអ្នក ស្ងប់ទុក្ខ តែង​ហៅបុគ្គលនោះឯង ថា​ជា​​អ្នក​មានរាត្រីមួយដ៏ចម្រើន ។ ម្នាលអាវុសោ កាលព្រះមានព្រះភាគ ទ្រង់សំដែងនូវ​ឧទ្ទេស​នេះ​ដោយ​សង្ខេប មិនបានចែក​សេចក្ដី​ឲ្យ​ពិស្ដារ ខ្ញុំយល់សេចក្ដីពិស្ដារដូច តទៅនេះ ។</p>
        <p><a class='ref km' id='km31' href='#km31'>៣១</a>ម្នាលអាវុសោ បុគ្គលអាឡោះអាល័យបញ្ចក្ខន្ធជាអតីត តើដូច​ម្ដេច ។ វិញ្ញាណ រមែង​ជាប់​ចំពាក់​នឹងឆន្ទរាគក្នុងចក្ខុនិងរូបនោះថា អាត្មា​អញមានចក្ខុ ក្នុងកាលជា​អតីតដូច្នេះ មាន​រូបដូច្នេះ បុគ្គល​តែង​ត្រេកអរ​ចំពោះចក្ខុនិងរូបនោះ ព្រោះ វិញ្ញាណជាប់​ចំពាក់ដោយឆន្ទរាគ កាល​បុគ្គល​ត្រេកអរ​​ចំពោះ​ចក្ខុ​និងរូបនោះ ឈ្មោះថា អាឡោះអាល័យ ចក្ខុនិងរូបជា​អតីត ។ អាត្មាអញ មានសោតៈ ក្នុង​​កាល​ជា​អតីត​ដូច្នេះ មានសំឡេងដូច្នេះ ... អាត្មាអញ មានឃានៈ ក្នុង​កាលជាអតីត​ដូច្នេះ មាន​ក្លិន​ដូច្នេះ ... អាត្មាអញមានជិវ្ហា ក្នុងកាលជាអតីតដូច្នេះ មាន​រស​ដូច្នេះ ... អាត្មាអញ មានកាយក្នុង​កាល​ជា​អតីត​​ដូច្នេះ មានផោដ្ឋព្វៈដូច្នេះ ... អាត្មាអញ មានចិត្ត ក្នុង​កាលជាអតីតដូច្នេះ មានធម្មារម្មណ៍ដូច្នេះ វិញ្ញាណរមែង​ជាប់ចំពាក់​នឹង​ឆន្ទរាគ ក្នុង​ចិត្ត​និង​ធម្មារម្មាណ៍ នោះដូច្នេះ បុគ្គល​រមែង​ត្រេកអរ​ចំពោះ​ចិត្ត​​និង​​ធម្មារម្មណ៍​នោះ ព្រោះវិញ្ញាណជាប់​ចំពាក់​នឹងឆន្ទរាគ កាលបុគ្គល ត្រេកអរ​ចំពោះ​ចិត្ត​និង​ធម្មារម្មណ៍​នោះ ឈ្មោះថា​នៅ​​អាឡោះ​អាល័យ​​ចិត្ត និងធម្មារម្មណ៍ជាអតីត ។ ម្នាលអាវុសោ បុគ្គលនៅ​អាឡោះ​អាល័យ​​បញ្ចក្ខន្ធ​ជា​អតីតយ៉ាងនេះឯង ។</p>
        <p><a class='ref km' id='km32' href='#km32'>៣២</a>ម្នាលភិក្ខុអាវុសោ បុគ្គលមិនអាឡោះអាល័យបញ្ចក្ខន្ធជាអតីត តើដូចម្ដេច ។ វិញ្ញាណ​រមែង​មិនជាប់ចំពាក់នឹងឆន្ទរាគក្នុងចក្ខុនិងរូបនោះ​ថា អាត្មាអញ មានចក្ខុ ក្នុងកាល​ជា​អតីត​ដូច្នេះ មាន​រូបដូច្នេះ បុគ្គលរមែង​មិន​ត្រេកអរ ចំពោះចក្ខុនិងរូបនោះ ព្រោះវិញ្ញាណមិនបាន​ជាប់​ចំពាក់នឹង​ឆន្ទរាគ កាល​​បុគ្គលមិន​ត្រេកអរចំពោះចក្ខុ និងរូបនោះ ឈ្មោះថាមិនបាន​អាឡោះ​អាល័យ​ចក្ខុនិងរូបជា​អតីត ។ អាត្មាអញ មានសោតៈ ក្នុងកាលជា​អតីតដូច្នេះ មានសំឡេង​ដូច្នេះ ... អាត្មាអញ មានឃានៈ​ក្នុងកាល​ជាអតីត​ដូច្នេះ មានក្លិនដូច្នេះ ... អាត្មាអញ មានជិវ្ហា ក្នុងកាលជាអតីតដូច្នេះ មាន​រសដូច្នេះ ... អាត្មាអញ មានកាយ ក្នុងកាលជាអតីតដូច្នេះ មាន​ផោដ្ឋព្វៈ​ដូច្នេះ ... វិញ្ញាណ រមែងមិន ជាប់ចំពាក់ដោយឆន្ទរាគ ក្នុង​ចិត្ត​និង​ធម្មារណ៍​នោះថា អាត្មាអញ មានចិត្ត ក្នុង​កាលជា អតីតដូច្នេះ មានធម្មារម្មណ៍ដូច្នេះ បុគ្គល​មិនត្រេកអរ​ចំពោះ​​ចិត្ត​​ និងធម្មារម្មណ៍នោះ ព្រោះ​វិ​ញ្ញាណមិន​ជាប់​ចំពាក់ដោយឆន្ទរាគ កាលបុគ្គលមិន​ត្រេកអរ ចំពោះ​ចិត្ត និង​ធម្មារម្មណ៍​នោះ ឈ្មោះថាមិនអាឡោះអាល័យចិត្ត និង​ធម្មារម្មណ៍ ជាអតីត ម្នាល អាវុសោ បុគ្គល មិន​អាឡោះ​អាល័យ​បញ្ចក្ខន្ធ ជាអតីត យ៉ាងនេះឯង ។</p>
        <p><a class='ref km' id='km33' href='#km33'>៣៣</a>ម្នាលអាវុសោ បុគ្គលប្រាថ្នានូវបញ្ចក្ខន្ធជាអនាគត តើដូចម្ដេច ។ បុគ្គល តម្កល់​ចិត្ត​ដើម្បី​ការ​បាននូវរបស់ដែលមិនទាន់បានថា ក្នុងកាលជា​អនាគត សូម​ឲ្យអាត្មាអញ មាន​ចក្ខុ​ដូច្នេះ មានរូបដូច្នេះ ព្រោះ​ការ​តម្កល់​ចិត្តជាបច្ច័យ នាំឲ្យបុគ្គល ត្រេកអរចំពោះ​ចក្ខុនិងរូបនោះ កាល​បុគ្គល​ត្រេកអរ​​ចំពោះ​ចក្ខុ​និង​រូប​នោះ​ ឈ្មោះថាប្រាថ្នា នូវចក្ខុនិងរូបជាអនាគត ។ ក្នុងកាល​ជា​អនាគត សូមឲ្យអាត្មាអញ មាន​សោតៈ​ ដូច្នេះ មានសំឡេង​ដូច្នេះ ... ក្នុងកាលជាអនាគត សូមឲ្យអាត្មាអញ មានឃានៈ​ដូច្នេះ មាន​ក្លិន​ដូច្នេះ ... ក្នុងកាលជាអនាគត សូមឲ្យ​អាត្មាអញ មានជិវ្ហាដូច្នេះ ... មាន​រសដូច្នេះ ... ក្នុង​កាលជាអនាគត សូមឲ្យអាត្មាអញ មាន​កាយ​ដូច្នេះ មាន​ផោដ្ឋព្វៈ ... បុគ្គលតម្កល់ចិត្ត ដើម្បី​ការ​បាន​នូវ​ចិត្តនិងធម្មារម្មណ៍ ដែល​មិន​ទាន់​បាន​ថា ក្នុងកាលជាអនាគត សូមឲ្យអាត្មាអញ មានចិត្តដូច្នេះ មាន​ធម្មារម្មណ៍​ដូច្នេះ ព្រោះការ​តម្កល់​ចិត្ត ជាបច្ច័យ នាំឲ្យបុគ្គលនោះ​ត្រេកអរ​ចំពោះ​ចិត្តនិងធម្មារម្មណ៍នោះ កាល​បុគ្គល​​ត្រេកអ​រ​​ចំពោះចិត្ត និង​ធម្មារម្មាណ៍នោះ ឈ្មោះថាប្រាថ្នានូវចិត្តនិងធម្មារម្មណ៍ជាអនាគត ។ ម្នាល​អាវុសោ បុគ្គលប្រាថ្នានូវបញ្ចក្ខន្ធជាអនាគត យ៉ាងនេះឯង ។</p>
        <p><a class='ref km' id='km34' href='#km34'>៣៤</a>ម្នាលអាវុសោ បុគ្គលមិនប្រាថ្នានូវបញ្ចក្ខន្ធជាអនាគត តើដូច​ម្ដេច ។ បុគ្គលមិន​បានតម្កល់​ចិត្ត ដើម្បីការបាននូវរបស់ដែលខ្លួនមិនទាន់​បានថា ក្នុងកាលជាអនាគត សូមឲ្យ​អាត្មាអញ មានចក្ខុដូច្នេះ មាន​រូប​ដូច្នេះ ព្រោះការមិនបានតម្កល់ចិត្តជាបច្ច័យ នាំឲ្យ​បុគ្គល​លែង​ត្រេកអរ​ចំពោះចក្ខុ​និងរូបនោះ កាល​បុគ្គល​លែងត្រេកអរចំពោះចក្ខុនិងរូបនោះ ឈ្មោះថា​មិន​បា្រថ្នា​នូវចក្ខុនិងរូប​ជាអនាគត ។ ក្នុងកាលជាអនាគត សូមឲ្យ​អាត្មាអញ មានសោតៈដូច្នេះ មានសំឡេងដូច្នេះ ... ក្នុងកាល​ជាអនាគត សូមឲ្យ អាត្មាអញ មាន​ឃានៈ​ដូច្នេះ មានក្លិនដូច្នេះ ... ក្នុងកាល​ជា​អនាគត សូម​ឲ្យ​អាត្មាអញ មានជិវ្ហាដូច្នេះ មានរសដូច្នេះ ... ក្នុងកាល​ជា​អនាគត សូមឲ្យ​អាត្មាអញ មានកាយ​ដូច្នេះ មានផោដ្ឋព្វៈ​ដូច្នេះ ... បុគ្គលមិនបាន​តម្កល់​ចិត្តទុក​ដើម្បីការបាននូវ​ចិត្តនិង​ធម្មារម្មណ៍ ដែលមិនទាន់បានថា ក្នុង​កាល​ជាអនាគត សូមឲ្យអាត្មាអញ មាន​ចិត្តដូច្នេះ មាន​ធម្មារម្មណ៍ដូច្នេះ ព្រោះ​ការមិនបានតម្កល់ចិត្ត​ទុក​ជាបច្ច័យ នាំឲ្យបុគ្គលលែង​ត្រេអរ​ចំពោះ​​ចិត្ត​និង​ធម្មារម្មណ៍នោះ កាលបុគ្គលែងត្រេកអរ​ចំពោះចិត្ត និងធម្មារម្មណ៍នោះ ឈ្មោះ​ថាមិន​ប្រាថ្នានូវ​ចិត្ត​និងធម្មារម្មណ៍ជាអនាគត ។ ម្នាលអាវុសោ បុគ្គល​មិនប្រាថ្នា នូវបញ្ចក្ខន្ធ ជា​អនាគត​ យ៉ាងនេះឯង ។</p>
        <p><a class='ref km' id='km35' href='#km35'>៣៥</a>ម្នាលអាវុសោ បុគ្គលរសេមរសាម ក្នុងពួកធម៌ជាបច្ចុប្បន្ន តើដូច​ម្ដេច ។ ម្នាលអាវុសោ ចក្ខុនិងរូបទាំង ២ នេះ ជាបច្ចុប្បន្ន វិញ្ញាណរមែង​ជាប់ចំពាក់និងឆន្ទរាគ ក្នុងចក្ខុ​និង​រូប​ជាបច្ចុប្បន្ននោះឯង បុគ្គលត្រេកអរ​ចំពោះចក្ខុនិងរូបនោះ ព្រោះវិញ្ញាណ​ជាប់ចំពាក់​នឹង​ឆន្ទរាគ កាលបុគ្គល​ត្រេកអរ​ចំពោះ​ចក្ខុ​​និងរូបនោះ ឈ្មោះថារសេមរសាម​ ក្នុងពួក​ធម៌​ ជា​បច្ចុប្បន្ន ។ ម្នាលអាវុសោ ត្រចៀកនិងសំឡេង ... ម្នាលអាវុសោ ច្រមុះនិង ក្លិន ... ម្នាល​អាវុ​សោ អណ្ដាត​និងរស ... ម្នាលអាវុសោ កាយនិងផោដ្ឋព្វៈ ... ម្នាលអាវុសោ ចិត្តនិងធម្មារម្មណ៍ទាំង ២ នេះ ជាបច្ចុប្បន្ន វិញ្ញាណរមែង ជាប់ចំពាក់នឹង​ឆន្ទរាគក្នុ​ង​ចិត្ត​ និង​ធម្មារម្មណ៍​ជាបច្ចុប្បន្ន​នោះ​ឯង បុគ្គល រមែងត្រេកអរចំពោះចិត្តនិង ធម្មារម្មណ៍នោះ ព្រោះ​វិញ្ញាណជាប់ចំពាក់​នឹង​ឆន្ទរាគ កាលបុគ្គលត្រេកអរចំពោះចិត្ត និងធម្មារម្មណ៍ជាបច្ចុប្បន្ននោះ ឈ្មោះថា​រសេមរសាម​​ក្នុងពួក​ធម៌​ជា​បច្ចុប្បន្ន ។ ម្នាលអាវុសោ បុគ្គល រសេមរសាមក្នុងពួកធម៌ជាបច្ចុប្បន្ន យ៉ាងនេះឯង ។</p>
        <p><a class='ref km' id='km36' href='#km36'>៣៦</a>ម្នាលអាវុសោ បុគ្គលមិនរសេមរសាម ក្នុងពួកធម៌ជាបច្ចុប្បន្ន តើដូចម្ដេច ។ ម្នាលអាវុសោ ចក្ខុនិងរូបទាំង ២ នេះ ជាបច្ចុប្បន្ន វិញ្ញាណ​មិនជាប់ចំពាក់នឹងឆន្ទរាគ ក្នុងចក្ខុនិង​រូបជា​បច្ចុប្បន្ន​នោះឯង បុគ្គល​មិន​ត្រេកអរចំពោះចក្ខុនិងរូបនោះ ព្រោះវិញ្ញាណ មិនជាប់​ចំពាក់នឹង​ឆន្ទរាគ កាលបុគ្គល​មិន​ត្រេកអរ​ចំពោះ​ចក្ខុនិងរូបនោះ ឈ្មោះថាមិន រសេមរសាម ក្នុងពួក​ធម៌​ជា​បច្ចុប្បន្ន ។ ម្នាលអាវុសោ ត្រចៀក​និង​សំឡេង … ម្នាល​អាវុសោ ច្រមុះនិងក្លិន … ម្នាល​អាវុសោ អណ្ដាតនិងរស … ម្នាលអាវុសោ កាយ​​និង​ផោដ្ឋព្វៈ ... ម្នាលអាវុសោ ចិត្តនិង​ធម្មារម្មណ៍​ទាំង ២ នេះ ជា​បច្ចុប្បន្ន វិញ្ញាណ​រមែង​មិន​ជាប់​ចំពាក់នឹង​ឆន្ទរាគ ក្នុងចិត្តនិង​ធម្មារម្មណ៍​ជាបច្ចុប្បន្ន​នោះឯង បុគ្គលមិនត្រេកអរ ចំពោះចិត្ត​និង​ធម្មារម្មណ៍​ជា​បច្ចុប្បន្ន​នោះ ព្រោះ​វិញ្ញាណ​មិនជាប់ចំពាក់នឹងឆន្ទរាគ កាល​បុគ្គលមិនត្រេកអរ ចំពោះចិត្តនិងធម្មារម្មណ៍​នោះ ឈ្មោះថា​មិនរសេមសាម ក្នុងពួកធម៌ ជា​បច្ចុប្បន្ន ។ ម្នាលអាវុសោ បុគ្គលមិនរសេមរសាម ក្នុង​ពួកធម៌ជាបច្ចុប្បន្ន យ៉ាងនេះឯង ។</p>
        <p><a class='ref km' id='km37' href='#km37'>៣៧</a>ម្នាលអាវុសោ ត្រង់ដែលព្រះមានព្រះភាគ ត្រាស់សំដែងនូវ ឧទ្ទេស​ដោយ​សេចក្ដី​សង្ខេប មិន​បាន​ចែករំលែកសេចក្ដីដោយពិស្ដារ ដល់ អ្នកទាំឡាយ ហើយទ្រង់​ក្រោកអំពីអាសនៈ ចូល​ទៅ​កាន់​វិហារ (ឧទ្ទេសនោះ គឺ) បុគ្គលមិនគប្បីអាឡោះអាល័យ បញ្ចក្ខន្ធជាអតីត ។បេ។ មុនីជាអ្នក ស្ងប់ ទុក្ខ តែងហៅបុគ្គលនោះឯង ថាជាអ្នកមានរាត្រី មួយដ៏ចម្រើន ម្នាលអាវុសោ ឧទ្ទេសដែលព្រះមានព្រះភាគ ទ្រង់សំដែងដោយ សង្ខេប មិនបានចែក​សេចក្ដី​ដោយ​ពិស្ដារនេះឯង ខ្ញុំយល់សេចក្ដីដោយ ពិស្ដារយ៉ាងនេះ តែប្រសិន​បើលោក​មានអាយុប្រាថ្នា ត្រូវ​ចូល​ទៅគាល់ ព្រះមានព្រះភាគ ហើយសួរបញ្ជាក់ សេចក្ដីនុ៎ះ ហើយ​ត្រូវចាំទុកសេចក្ដីនោះ តាម​ទំនងដែល​ព្រះមានព្រះភាគទ្រង់ដោះស្រាយ យ៉ាងនោះចុះ ។</p>
        <p><a class='ref km' id='km38' href='#km38'>៣៨</a>គ្រានោះឯង ពួកភិក្ខុទាំងនោះ ក៏ត្រេកអរអនុមោទនានឹង ភាសិតរបស់​ព្រះមហាកច្ចាយនៈ​មានអាយុ ហើយក្រោកអំពីអាសនៈ ចូលទៅ គាល់ព្រះមានព្រះភាគ លុះ​ចូល​ទៅ​ដល់ហើយ ក៏ក្រាបថ្វាបង្គំព្រះមាន ព្រះភាគ ហើយអង្គុយក្នុងទីសមគួរ ។ លុះពួក​ភិក្ខុ​ទាំង​នោះ អង្គុយក្នុង​ទី​សម​គួរ​ហើយ បានក្រាបទូលព្រះមានព្រះភាគយ៉ាង​នេះថា បពិត្រព្រះអង្គដ៏​ចម្រើន ព្រះមានព្រះភាគ ទ្រង់ត្រាស់​សំដែង​នូវឧទ្ទេសណា ដោយសេចក្ដី សង្ខេប មិនទាន់បាន​ចែក​រំលែក​សេចក្ដី​ដោយពិស្ដារនៅឡើយ ហើយ​ទ្រង់​ក្រោកអំពីអាសនៈចូលទៅកាន់វិហារទៅ (ឧទ្ទេសនោះគឺ) បុគ្គល មិនគប្បីអាឡោះអាល័យបញ្ចក្ខន្ធជាអតីត ។បេ។ មុនីជាអ្នក ស្ងប់ទុក្ខ តែងហៅបុគ្គលនោះឯង ថាជាអ្នកមានត្រីមួយដ៏ចម្រើន បពិត្រព្រះអង្គដ៏ចម្រើន កាលព្រះមានព្រះភាគ ស្ដេចចេញទៅមិនយូរ ប៉ុន្មាន យើងខ្ញុំទាំងនោះ ក៏មាន​សេចក្ដី​ត្រិះរិះដូច្នេះថា ម្នាលអាវុសោ ព្រះមានព្រះភាគទ្រង់ត្រាស់​សំដែងនូវឧទ្ទេស​នេះ​ឯង ដោយសេចក្ដី​សង្ខេប មិនទាន់ចែកសេចក្ដីដោយពិស្ដារ​នៅ​ឡើយ ហើយទ្រង់ក្រោក​អំពី​អាសនៈ ចូលទៅ​កាន់វិហារ (ឧទ្ទេសនោះគឺ) បុគ្គលមិនគប្បី​អាឡោះល័យ បញ្ចក្ខន្ធជាអតីតទេ មិន​គប្បី​​ប្រាថ្នា បញ្ចក្ខន្ធជាអតីតទេ ព្រោះថា បញ្ចក្ខន្ធ​ណាជាអតីត បញ្ចក្ខន្ធនោះ កន្លង ហួស​ទៅ​ហើយ បញ្ចក្ខន្ធណាជាអនាគត បញ្ចក្ខន្ធនោះ មិនទាន់មកដល់ មួយទៀត ​បុគ្គលណាឃើញ​ច្បាស់​នូវ​ធម៌ជាបច្ចុប្បន្នក្នុងទីនោះ ៗ បុគ្គល​នោះ លុះដឹង​ច្បាស់​នូវ​ព្រះនិព្វាន ដែលមិនរសេមរសាម មិនបាន​កម្រើក​នោះ​ហើយ គប្បីចម្រើននូវផលសមាបត្តិ ដែល​ជា​​អារម្មណ៍​​របស់​ព្រះនិព្វាន នោះឲ្យរឿយ ៗ ឯការ​ព្យាយាម​ដុតកម្ដៅកិលេស បុគ្គលគួរតែធ្វើក្នុងថ្ងៃនេះ ឯង នរណា​នឹងដឹងថា សេចក្ដីស្លាប់​នឹង​មាន​​ក្នុងថ្ងៃស្អែកបាន ព្រោះថាការ តទល់របស់ យើងចំពោះមច្ចុ ដែល​មាន​សេនាច្រើននោះ មិនមានឡើយ មុនី​ជាអ្នកស្ងប់ ទុក្ខ តែងហៅបុគ្គលដែលមានវិហារធម៌យ៉ាងនេះ មានព្យាយាម​ដុត​កម្ដៅ​​កិលេស ជាអ្នកមិនខ្ជិលច្រអូសអស់ថ្ងៃនិងយប់នោះឯង ថាជាអ្នក មានរាត្រី មួយ​ដ៏ចម្រើន ។ នរណាហ្ន៎ គប្បីចែករំលែកសេចក្ដីនៃឧទ្ទេស ដែលព្រះមានព្រះភាគ ទ្រង់ត្រាស់​សំដែង​​ដោយ​សង្ខេប ទ្រង់មិនទាន់ចែក សេចក្ដីដោយពិស្ដារនេះ ឲ្យពិស្ដារបាន បពិត្រព្រះអង្គ​ដ៏​ចម្រើន ខ្ញុំព្រះអង្គទាំងឡាយ​នោះ ក៏មាន សេចក្ដីត្រិះរិះ​យ៉ាងនេះថា ព្រះមហាកច្ចានៈ​មាន​អាយុ​នេះឯង ព្រះសាស្ដា​តែង​សរសើរផង ពួកសព្រហ្មចារីបុគ្គលជាអ្នកចេះ ដឹងតែងលើក តម្កើងផង ព្រះមហាកច្ចានៈមានអាយុ អាច​ចែកសេចក្ដីនៃឧទ្ទេស ដែលព្រះមាន ព្រះភាគ ទ្រង់ត្រាស់សំដែងដោយ​សង្ខេប មិនទាន់​ចែក​សេចក្ដី​ដោយ​ពិស្ដារ នេះ ឲ្យពិស្ដារបានផង បើដូច្នោះ គួរពួកយើង​ចូលទៅ​​រក ព្រះមហាកច្ចានៈ មានអាយុ លុះចូល​ទៅ​ដល់ហើយ ពួកយើង គប្បីសួរបញ្ជាក់ សេចក្ដី​នុ៎ះ នឹងព្រះមហាកច្ចានៈមានអាយុចុះ បពិត្រព្រះអង្គ​ដ៏​ចម្រើន កាលបើហេតុ យ៉ាងនេះ ពួក​ខ្ញុំព្រះអង្គ ក៏នាំគ្នាចូល​ទៅ រកព្រះមហាកច្ចានៈមានអាយុ លុះ ទៅ​ដល់​ហើយ បានសួរ​បញ្ជាក់​សេចក្ដីនុ៎ះ នឹងព្រះមហាកច្ចនៈមានអាយុ បពិត្រព្រះអង្គដ៏ចម្រើន ព្រះមហាកច្ចានៈ​មាន​អាយុ ក៏បាន​ចែកសេចក្ដី ដោយអាការៈទាំងឡាយនេះ ដោយបទ​ទាំងឡាយនេះ ដោយព្យញ្ជនៈ ទាំងឡាយ​​នេះ ដល់ពួកខ្ញុំព្រះអង្គទាំងនោះ ។</p>
        <p><a class='ref km' id='km39' href='#km39'>៣៩</a>ម្នាលភិក្ខុទាំងឡាយ មហាកច្ចានៈ ជាបណ្ឌិត ម្នាលភិក្ខុទាំង ឡាយ មហាកច្ចានៈ មាន​ប្រាជ្ញា​ច្រើន ម្នាលភិក្ខុទាំងឡាយ ប្រសិនបើអ្នក ទាំងឡាយ សួរបញ្ជាក់​សេចក្ដីនុ៎ះនឹងតថាគត តថាគតក៏នឹង​ដោះស្រាយ​សេចក្ដីនោះ តាមទំនង ដែលមហា​កច្ចានៈ ដោះស្រាយយ៉ាងនោះដែរ សេចក្ដីនៃភាសិតនោះ ដូច្នោះ​​មែនហើយ ចូរអ្នកទាំង​ឡាយ ចាំទុកយ៉ាងនេះ ចុះ ។ លុះព្រះមានព្រះភាគ ត្រាស់ភាសិត​នោះចប់​ហើយ ពួកភិក្ខុទាំងនោះ ក៏មានចិត្តត្រេកអរ រីករាយ នឹងភាសិតរបស់ព្រះមានព្រះភាគ ។</p>
        <p>ចប់ កច្ចានភទ្ទេករត្តសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>