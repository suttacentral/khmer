<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn150' lang='km'>
        <header>
            <ul>
            </ul>
            <h1>នគរវិន្ទេយ្យសូត្រ ទី ៨</h1>
        </header>
        <p><a class='ref km' id='km៣០៧' href='#km៣០៧'>៣០៧</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់ត្រាច់​ទៅកាន់ចារិក ក្នុងដែនកោសល ព្រមដោយភិក្ខុសង្ឃច្រើនរូបក៏​បាន​សេ្ដចទៅដល់​ព្រាហ្មណគ្រាម ឈ្មោះនគរវិន្ទៈ របស់ពួកអ្នកកោសល ។ ពួកព្រាហ្មណ៍និងគហបតី​អ្នកស្រុកនគរវិន្ទៈ បានឮដំណឹងថា ព្រះសមណ-គោតម ជាសក្យបុត្រ ចេញចាកសក្យ​ត្រកូលទៅទ្រង់ផ្នួស ឥឡូវនេះ ទ្រង់ ពុទ្ធដំណើរទៅកាន់ចារិក ក្នុងដែនកោសល ព្រម​ដោយភិក្ខុសង្ឃច្រើនរូប ក៏បានស្ដេចមកដល់ស្រុក នគរវិន្ទៈហើយ កិត្តិសព្ទដ៏ពីរោះ របស់ព្រះគោតម ដ៏ចម្រើននោះ ក៏ឮខ្ចរខ្ចាយសុសសាយយ៉ាងនេះថា ព្រះមានព្រះភាគ​អង្គនោះ ទ្រង់ឆ្ងាយចាកសេចក្ដីសៅហ្មងគ្រប់យ៉ាង ព្រះអង្គត្រាស់ដឹងនូវ ញេយ្យធម៌​ទាំងពួង ដោយប្រពៃចំពោះព្រះអង្គ ព្រះអង្គបរិបូណ៌ដោយវិជ្ជា និងចរណៈ ព្រះអង្គ​មាន​ដំណើរល្អ ព្រះអង្គជ្រាបច្បាស់នូវត្រៃលោក ព្រះអង្គប្រសើរដោយសីលាទិគុណ ព្រះអង្គជាអ្នកទូន្មាននូវបុរស ដែលគួរ ទូន្មានបាន ព្រះអង្គជាសាស្ដាចារ្យនៃទេវតា​និង​មនុស្សទាំងឡាយ ព្រះអង្គ បានត្រាស់ដឹងនូវចតុរារិយសច្ច ព្រះអង្គលែងមកកាន់ភពថ្មី​ទៀត ព្រះអង្គ ទ្រង់ធ្វើឲ្យជាក់ច្បាស់ ដោយប្រាជ្ញាដ៏ប្រសើរ របស់ព្រះអង្គនូវលោកនេះ ព្រមទាំង ទេវលោក មារលោក ព្រហ្មលោក នូវពពួកសត្វ ព្រមទាំង សមណព្រាហ្មណ៍ ទាំងមនុស្សជាសម្មតិទេព និងមនុស្សដ៏សេស ហើយអាច ប្រកាសបាន ទ្រង់សំដែងធម៌ មានលំអបទដើម មានលំអបទកណ្ដាល មានលំអបទចុង ព្រះអង្គ​ប្រកាស​ព្រហ្មចរិយ​ធម៌ ព្រមទាំងអត្ថនិងព្យញ្ជនៈ ដ៏បរិសុទ្ធ បរិបូណ៌ទាំងអស់ ក៏ដំណើរដែលបានជួបនឹងព្រះអរហន្តទាំង ឡាយ មានសភាពយ៉ាងនោះ ជាការប្រពៃពេក ។ គ្រានោះឯង ពួក ព្រាហ្មណ៍ និងគហបតី អ្នកស្រុកនគរវិន្ទៈ ក៏នាំគ្នាចូលទៅគាល់ព្រះមាន ព្រះភាគ លុះចូល ទៅដល់ហើយ ពួកខ្លះថ្វាយបង្គំព្រះមានព្រះភាគ ហើយ អង្គុយក្នុងទីដ៏សមគួរ ពួកខ្លះ ប្រណម្យអញ្ជលីឆ្ពោះទៅរកព្រះមានព្រះភាគ ហើយអង្គុយក្នុងទីដ៏សមគួរ ពួក​ខ្លះ​ប្រកាសនាម និងគោត្រក្នុងសំណាក់ ព្រះមានព្រះភាគ ហើយអង្គុយក្នុងទីដ៏សមគួរ ពួកខ្លះអង្គុយនៅស្ងៀម ក្នុងទីដ៏សមគួរ ។</p>
        <p><a class='ref km' id='km៣០៨' href='#km៣០៨'>៣០៨</a>លុះពួកព្រាហ្មណ៍និងគហបតី អ្នកស្រុកនគរវិន្ទៈអង្គុយក្នុងទី សមគួរ​ហើយ ទើបព្រះមានព្រះភាគ ទ្រង់ត្រាស់សួរដូច្នេះថា ម្នាលគហបតី ទាំងឡាយ បើបរិព្វាជក ជាអន្យតីរ្ថិយ (មានលទ្ធិផ្សេង) សួរអ្នកទាំងឡាយ យ៉ាងនេះថា ម្នាលគហបតីទាំងឡាយ ពួកសមណព្រាហ្មណ៍បែបណា ដែល គេមិនគួរធ្វើសក្ការៈ មិនគួរគោរព មិនគួររាប់អាន មិនគួរបូជា ម្នាលគហបតី ទាំងឡាយ អ្នកទាំងឡាយ កាលបើបរិព្វាជក ជាអន្យតរ្ថិយទាំងនោះ សួរ យ៉ាងនេះហើយ គប្បីដោះស្រាយ​យ៉ាង​នេះ​ថា ពួកសមណព្រាហ្មណ៍ណា មិន​ទាន់​ប្រាស​ចាក​រាគៈ មិនទាន់ប្រាចាកទោសៈ មិន​ទាន់​ប្រាស​ចាកមោហៈ ក្នុងរូបដែល គប្បីដឹងបានដោយភ្នែក ជាអ្នកមានចិត្តមិន​ស្ងប់​រម្ងាប់ខាងក្នុង សន្ដាន ប្រព្រឹត្តត្រូវខ្លះ ខុសខ្លះ ដោយកាយ វាចា ចិត្ត ពួក​សមណព្រាហ្មណ៍ បែបនេះឯង គេមិនគួរធ្វើសក្ការៈ មិនគួរគោរព មិនគួររាប់អាន មិនគួរបូជា ឡើយ ដំណើរនោះ តើព្រោះហេតុអ្វី ព្រោះថាសូម្បីពួកយើង ក៏មិនទាន់​ប្រាស​ចាករាគៈ មិនទាន់ប្រាសចាកទោសៈ មិន​ទាន់​ប្រាស​ចាកមោហៈ ក្នុង រូប​ដែល​គប្បី​ដឹង​បាន​ដោយភ្នែក ជាអ្នកមានចិត្ត មិនស្ងប់រម្ងាប់ ខាងក្នុង សន្តាន នៅប្រព្រឹត្តត្រូវខ្លះ ខុសខ្លះ ដោយកាយវាចាចិត្តដែរ នេះឯងជា សេចក្ដី ប្រព្រឹត្តត្រឹមត្រូវ របស់យើង​ទាំង​នោះ ដែលមិនឃើញនូធម៌ខ្ពង់ខ្ពស់ ព្រោះហេតុនោះ ពួកសមណព្រាហ្មណ៍ដ៏ចម្រើន​ទាំង​នោះ គេមិនគួរធ្វើ សក្ការៈ មិន​គួ​រគោរព មិន​គួរ​រាប់​អាន មិន​គួរ​បូជា​ឡើយ ។ ពួក​សមណ-ព្រាហ្មណ៍ណា មិនទាន់ប្រាសចាករាគៈ មិនទាន់ ប្រាសចាក់ទោសៈ មិនទាន់​ប្រាស​ចាកមោហៈ ក្នុងសំឡេងដែលគប្បីដឹងបានដោយ ត្រចៀក ... ក្នុងក្លិន ដែលគប្បីដឹង​បានដោយច្រមុះ ... ក្នុងឱជារស ដែលគប្បីដឹងបានដោយ អណ្ដាត ...​ ក្នុងផោដ្ឋព្វៈ ដែលគប្បីដឹងបានដោយកាយ ... មិនទាន់ប្រាស ចាករាគៈ មិន​ទាន់​​ប្រាស​ចាក​ទោសៈ មិន​ទាន់​ប្រាស​ចាក​មោហៈ ​ក្នុង​ធម្មារ​ម្មណ៍ ដែល​គប្បីដឹង​បាន​ដោយ​ចិត្ត​​ជា​អ្នក​មាន​​ចិត្ត​មិន​ស្ងប់​រ​ម្ងាប់​ខាងក្នុង​សន្តាន ប្រព្រឹត្តត្រូវខ្លះ ខុសខ្លះ ដោយកាយវាចា ចិត្ត ពួកសមណព្រាហ្មណ៍ បែបនេះឯង គេមិនគួរធ្វើសក្ការៈ មិនគួ​រគោរព មិន​គួរ​រាប់​អាន មិន​គួរ​បូជា​ឡើយ ដំណើរនោះ តើព្រោះហេតុអ្វី ព្រោះថា សូម្បីពួកយើង ក៏មិនទាន់​ប្រាសចាករាគៈ មិន​ទាន់​ប្រាស​ចាក​ទោសៈ មិន​​ទាន់​​ប្រាស​​ចាក​មោ​ហៈ ​ក្នុង​ធម្មារ​ម្មណ៍ ដែល​គប្បីដឹង​បាន​ដោយ​ចិត្ត​​ ជា​អ្នក​មាន​​ចិត្ត​មិន​ស្ងប់​រ​ម្ងាប់​ខាងក្នុង​សន្តាន នៅប្រព្រឹត្ត ត្រូវខ្លះ ខុសខ្លះ ដោយកាយវាចាចិត្តដែរ នេះឯង ជាសេចក្ដីប្រព្រឹត្តត្រឹមត្រូវ របស់យើងទាំង​នោះ ដែលមិនឃើញនូវធម៌ខ្ពង់ ខ្ពស់ ព្រោះហេតុនោះសមណព្រាហ្មណ៍ ដ៏ចម្រើន​ទាំង​នោះ គេមិនគួរធ្វើ សក្ការៈ មិនគួរគោរព មិនគួររាប់អាន មិនគួរបូជាឡើយ ។ ម្នាល​គហបតី ទាំងឡាយ អ្នកទាំងឡាយ កាលបើបរិព្វាជក ជាអន្យតិរ្ថិយទាំងនោះ សួរ យ៉ាងនេះ គប្បីដោះស្រាយយ៉ាងនេះឯង ។</p>
        <p><a class='ref km' id='km៣០៩' href='#km៣០៩'>៣០៩</a>ម្នាលគហបតីទាំងឡាយ មួយទៀត បើបរិព្វាជកជា អន្យតីរ្ថិយ សួរអ្នក​ទាំងឡាយយ៉ាងនេះថា ម្នាលគហបតីទាំងឡាយ ចុះពួកសមណ-ព្រាហ្មណ៍បែបណា ដែលគេគួរធ្វើសក្ការៈ គួរ​គោរព គួរ​រាប់​អាន គួរ​បូជា ម្នាលគហបតីទាំងឡាយ អ្នក​ទាំងឡាយ កាលបើបរិព្វាជកជាអន្យតីរ្ថិយ ទាំងនោះ សួរយ៉ាងនេះ​ គប្បី​ដោះ​ស្រាយ​យ៉ាង​​នេះថា ពួកសមណ-ព្រាហ្មណ៍ណា ប្រាស​ចាក​រាគៈ ប្រាសចាក​ទោសៈ ប្រាស​ចាក​មោហៈ ក្នុងរូប ដែលគប្បីដឹងបានដោយភ្នែក ជាអ្នកមានចិត្តស្ងប់រម្ងាប់ ខាងក្នុង​សន្តាន ប្រព្រឹត្ត ត្រឹមត្រូវដោយកាយវាចាចិត្ត ពួកសមណព្រាហ្មណ៍បែបនេះឯង ទើបគេគួរធ្វើសក្ការៈ គួរ​គោរព គួរ​រាប់​អាន គួរ​បូជា ដំណើរនោះ តើព្រោះ ហេតុអ្វី ព្រោះថា សូម្បីពួកយើង មិនទាន់ប្រាសចាករាគៈ មិន​ទាន់​ប្រាស​ចាក​ទោសៈ មិន​​ទាន់​​ប្រាស​​ចាក​មោ​ហៈ ក្នុងរូប ដែលគប្បីដឹងបានដោយភ្នែក មានចិត្តមិនទាន់ស្ងប់រម្ងាប់​ខាងក្នុងសន្ដានទេ នៅប្រព្រឹត្តត្រូវ ខ្លះ ខុសខ្លះ ដោយកាយវាចាចិត្ត នេះឯង ជា​សេចក្ដី​ប្រព្រឹត្ត​ត្រឹមត្រូវ របស់យើងទាំងនោះ ដែលឃើញនូវធម៌ខ្ពង់ខ្ពស់ ព្រោះហេតុនោះ ពួកសមណព្រាហ្មណ៍ដ៏ចម្រើន ទាំងនោះ ទើបគេគួរធ្វើសក្ការៈ គួរ​គោរព គួរ​រាប់​អាន គួរ​បូជា ។ ពួក សមណព្រាហ្មណ៍ណា ប្រាស​ចាក​រាគៈ ប្រាសចាក​ទោសៈ ប្រាសចាក​មោហៈ ក្នុងសំឡេងដែលគប្បីដឹង បានដោយត្រចៀក ... ក្នុងក្លិនដែលគប្បី ដឹងបាន​ដោយ​​ច្រមុះ ... ក្នុងឱជារសដែលគប្បីដឹង បានដោយអណ្ដាត ... ក្នុងផោដ្ឋព្វៈ ដែល​គប្បី​ដឹង​បានដោយកាយ ...​ ប្រាស​ចាក​រាគៈ ប្រាសចាក​ទោសៈ ប្រាសចាក​មោហៈ ក្នុងធម្មារម្មណ៍ ដែលគប្បីដឹងបានដោយចិត្ត ជា អ្នកមានចិត្តស្ងប់រម្ងាប់ខាងក្នុងសន្តាន ប្រព្រឹត្តត្រឹមត្រូវ ដោយកាយវាចាចិត្ត ពួក សមណព្រាហ្មណ៍បែបនេះ ទើបគេគួរធ្វើ​សក្ការៈ គួរគោរព គួររាប់អាន គួរបូជា ដំណើរនោះ តើព្រោះហេតុអ្វី ព្រោះថា សូម្បីពួកយើង មិនទាន់ ប្រាសចាករាគៈ មិនទាន់ប្រាសចាកទោសៈ មិនទាន់ប្រាសចាក​មោហៈ ក្នុង ធម្មារម្មណ៍ដែលគប្បីដឹងបានដោយចិត្ត ជាអ្នកមានចិត្តមិនទាន់ស្ងប់​រម្ងាប់ ខាងក្នុងសន្តាន នូវប្រព្រឹត្តត្រូវខ្លះ ខុសខ្លះ ដោយកាយវាចាចិត្តនេះឯង ជាសេចក្ដី​ប្រព្រឹត្តត្រឹមត្រូវ របស់យើងទាំងនោះ ដែលឃើញនូវធម៌ដ៏ខ្ពង់ ខ្ពស់ ព្រោះហេតុនោះ​ បានជាពួកសមណព្រាហ្មណ៍ដ៏ចម្រើនទាំងនោះ គេគួរ ធ្វើសក្ការៈ គួរគោរព គួររាប់អាន គួរបូជា ។ ម្នាលគហបតីទាំងឡាយ អ្នកទាំងឡាយ កាលបើបរិព្វាជកជា​ អន្យតីរ្ថិយទាំងនោះ សួរយ៉ាងនេះ គប្បីដោះស្រាយយ៉ាងនេះឯង ។</p>
        <p><a class='ref km' id='km៣១០' href='#km៣១០'>៣១០</a>ម្នាលគហបតីទាំងឡាយ បើបរិព្វាជក ជាអន្យតីរ្ថិយទាំងនោះ សួរយ៉ាង​នេះថា ម្នាលអ្នកមានអាយុទាំងឡាយ ចុះលោកមានអាយុទាំង ឡាយ មានហេតុ​ដូចម្ដេច មានប្រាជ្ញាយោបល់ដូចម្ដេច ដែលនាំឲ្យអ្នក ទាំងឡាយ និយាយយ៉ាងនេះថា អ្នកមាន អាយុទាំងនោះ ប្រាសចាករាគៈ ឬកំពុងប្រតិបត្តិដើម្បីបន្ទោបង់នូវរាគៈ ប្រាសចាកទោសៈ ឬកំពុងប្រតិបត្តិ ដើម្បីបន្ទោបង់នូវទោសៈ ប្រាសចាកមោហៈ ឬកំពុងប្រតិបត្តិ ដើម្បី បន្ទោបង់ នូវមោហៈដោយពិត ម្នាលគហបតីទាំងឡាយ អ្នកទាំង​ឡាយ កាលបើ បរិព្វាជក ជាអន្យតិរ្ថិយទាំងនោះ សួរយ៉ាងនោះ គប្បីដោះស្រាយយ៉ាង​នេះថា ពិតដូច្នោះមែន ព្រោះលោកមានអាយុទាំងនោះ តែងគប់រក សេនាសនៈដ៏ស្ងាត់ គឺព្រៃតូចនិងព្រៃធំ ដ្បិតរូប គប្បីដឹងបានដោយភ្នែក ដែលគេឃើញញយ ៗ ហើយ គួរ​ត្រេកអរបាន មិនមាន ក្នុងព្រៃនោះឡើយ សំឡេងគប្បីដឹងបានដោយត្រចៀក ដែលគេ​ឮញយ ៗ ហើយ គួរត្រេកអរ បាន មិនមានក្នុងព្រៃនោះឡើយ ក្លិនគប្បីដឹងដោយច្រមុះ ដែលគេហិត ញយ ៗ ហើយ គួរត្រេកអរបាន មិនមានក្នុងព្រៃនោះឡើយ រសគប្បីដឹង​បានដោយអណ្ដាត ដែលគេទទួលរសញយ ៗ ហើយ គួរត្រេកអរបាន មិនមានក្នុងព្រៃ​នោះឡើយ ផោដ្ឋព្វៈ គប្បីដឹងបានដោយកាយ ដែលគេប៉ះ ពាល់ញយ ៗ ហើយ គួរត្រេក​អរបាន មិនមាន ក្នុងព្រៃនោះឡើយ ម្នាល អាវុសោទាំងឡាយ យើងទាំងឡាយ មាន​ហេតុនេះឯង មានប្រាជ្ញាយល់ បល់នេះឯងហើយ ដែលនាំឲ្យពួកយើងនិយាយយ៉ាង​នេះ ចំពោះអ្នកមាន អាយុទាំងឡាយ លោកមានអាយុទាំងនោះ ប្រាសចាករាគៈ ឬកំពុង​ប្រតិបត្តិ ដើម្បី បន្ទោបង់រាគៈ ប្រាសចាកទោសៈឬកំពុងប្រតិបត្តិ ដើម្បីបន្ទោបង់ ទោសៈ ប្រាសចាក មោហៈឬកំពុងប្រតិបត្តិ ដើម្បីបន្ទោបង់មោហៈដោយពិត ។ ម្នាលគហបតី​ទាំងឡាយ អ្នកទាំងឡាយ កាលបើបរិព្វាជក ជា អន្យតីរ្ថិយទាំងនោះសួរយ៉ាងនេះ គប្បី​ដោះស្រាយ យ៉ាងនេះឯង ។</p>
        <p><a class='ref km' id='km៣១១' href='#km៣១១'>៣១១</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ ពួក ព្រាហ្មណ៍ និង​គហបតីអ្នកស្រុកនគរវិន្ទៈ បានក្រាបទួលព្រះមានព្រះភាគ ដូច្នេះថា បពិត្រព្រះគោតម ដ៏ចម្រើន ច្បាស់ណាស់ បពិត្រព្រះគោតម ដ៏ចម្រើន ច្បាស់ណាស់ បពិត្រព្រះគោតម​ដ៏ចម្រើន ធម៌ដែលព្រះគោតម ដ៏ចម្រើន ទ្រង់សំដែងហើយ ដោយអនេកបរិយាយយ៉ាង​នេះ ដូចជាគេផ្ងារ របស់ដែលផ្កាប់ ឬដូចគេបើកបង្ហាញរបស់ដែលកំបាំង ពុំនោះ ដូចជា​គេ ប្រាប់ផ្លូវដល់អ្នកវង្វេងផ្លូវ ពុំនោះសោត ដូចជាគេទ្រោលប្រទីបក្នុងទីងងឹត ដោយ​គិតថា មនុស្សដែលមានភ្នែកនឹងមើលឃើញរូបបាន ខ្ញុំព្រះអង្គ ទាំងឡាយនេះ សូមដល់​នូវព្រះគោតមដ៏ចម្រើន ទ្រង់ជ្រាបទុកនូវខ្ញុំព្រះអង្គ ទាំងឡាយ ថាជាឧបាសកដល់នូវ សរណគមន៍ស្មើដោយជីវិត ចាប់ដើម ពីថ្ងៃនេះតទៅ ។</p>
        <p>ចប់ នគរវិន្ទេយ្យសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>