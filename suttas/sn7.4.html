<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.4' lang='km'>
        <header>
            <ul>
            </ul>
            <h1>ពិលងិ្គក​សូត្រ ទី ៤</h1>
        </header>
        <p><a class='ref km' id='km117' href='#km117'>១១៧</a>សម័យ​មួយ ព្រះមានព្រះភាគ ទ្រង់​គង់​នៅ ក្នុង​វត្ត​វេឡុវ័ន ជា​កលន្ទកនិវាប​ស្ថាន ជិត​ក្រុង​រាជគ្រឹះ។ ពិលងិ្គក​ភារទ្វាជ​ព្រាហ្មណ៍ បាន​ឮ​ដំណឹង​ថា ព្រាហ្មណ៍​ភារទ្វាជ​គោត្រ ចេញ​ចាក​ផ្ទះ​ចូល​ទៅ​កាន់​ផ្នួស ក្នុង​សំណាក់​ព្រះ​សមណ​គោតម ក៏​ក្រោធ​ខឹង អន់ចិត្ត​ ចូល​ទៅ​រក​ព្រះមាន​ព្រះភាគ លុះ​ចូល​ទៅ​ដល់​ហើយ ក៏​ឈរ​ស្ងៀម​ក្នុង​ទី​សមគួរ។</p>
        <p><a class='ref km' id='km118' href='#km118'>១១៨</a>លំដាប់​នោះ​ឯង ព្រះមានព្រះភាគ ទ្រង់​ជ្រាប​នូវ​សេចក្ដី​ត្រិះរិះ ក្នុង​ចិត្ត​នៃ​ពិលងិ្គក​ភារទ្វាជ​ព្រាហ្មណ៍ ដោយ​ព្រះ​ហឫទ័យ​ហើយ ទ្រង់​ត្រាស់​នឹង​ពិលងិ្គក​ភារទ្វាជ​ព្រាហ្មណ៍ ដោយ​គាថា ថា</p>
        <p>បុគ្គល​ពាល​ណា ប្រទូស្ត ចំពោះ​ជន ដែល​មិន​បាន​ប្រទូស្ត ជា​សត្វ​ដ៏​ស្អាត មិន​មានទី​ទួល​គឺ​កិលេស បាប​រមែង​ត្រឡប់​មក​ត្រូវ​បុគ្គល​ពាល​នោះ​វិញ ដូចជា​ធូលី​ដ៏​ល្អិត ដែល​គេ​បាច​ច្រាស​ខ្យល់។</p>
        <p><a class='ref km' id='km119' href='#km119'>១១៩</a>កាលបើ​ព្រះមានព្រះភាគ ទ្រង់​ត្រាស់​យ៉ាង​នេះ​ហើយ ពិលងិ្អក​ភារទ្វាជ​ព្រាហ្មណ៍ បាន​ក្រាបទូល​ព្រះមានព្រះភាគ យ៉ាង​នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ណាស់ បពិត្រ​ព្រះ​គោតម​ដ៏​ចម្រើន ច្បាស់​ណាស់។បេ។ ខ្ញុំព្រះអង្គ​នេះ សូម​ដល់​នូវ​ព្រះ​គោតម​ដ៏​ចំរើន​ផង ព្រះធម៌​ផង ព្រះ​ភិក្ខុសង្ឃ​ផង ជា​ទី​ពឹង​ទី​រឭក ខ្ញុំព្រះអង្គ​សូម​បាន​នូវ​បព្វជ្ជា ក្នុង​សំណាក់​ព្រះ​គោតម​ដ៏​ចម្រើន។បេ។ បាន​ធ្វើឲ្យ​ជាក់ច្បាស់សម្រេច ដោយ​ប្រាជ្ញា​ដ៏​ឧត្ដម​នៃ​ខ្លួនឯង ក្នុង​បច្ចុប្បន្ន នូវ​អនុត្តរ​ធម៌​នោះ ដែល​ជាទីបំផុត​នៃ​ព្រហ្មចរិយៈ ហើយ​ដឹង​ច្បាស់​ថា ជាតិ​អស់​ហើយ មគ្គ​ព្រហ្មចរិយៈ​បាន​នៅ​រួចហើយ សោឡស​កិច្ច​អាត្មា​អញ​បាន​ធ្វើ​ហើយ មគ្គ​ភាវនា​កិច្ច​ដទៃ​ដើម្បី​សោឡស​កិច្ច​នេះ​ទៀត​មិន​មាន​ឡើយ។ បណ្ដា​ព្រះ​អរហន្ត​ទាំងឡាយ ព្រះ​ភារទ្វាជៈ​មាន​អាយុ ក៏​ជា​ព្រះ​អរហន្ត​មួយ​អង្គ​ដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>