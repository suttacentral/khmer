<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn108' lang='km'>
        <header>
            <ul>
            </ul>
            <h1>គោបកមោគ្គល្លានសូត្រ ទី ៨</h1>
        </header>
        <p><a class='ref km' id='km105' href='#km105'>១០៥</a>ខ្ញុំបានស្តាប់មក យ៉ាងនេះ ។ សម័យមួយ កាលព្រះមាន-ព្រះភាគទ្រង់បរិនិព្វានទៅ មិនទាន់បានយូរប៉ុន្មាន ព្រះអានន្ទមានអាយុ គង់​នៅ​ក្នុងវត្ត​វេឡុវ័ន ជាកលន្ទកនិវាបស្ថាន ជិតក្រុងរាជគហៈ ។ សម័យ​នោះឯង ព្រះរាជាទ្រង់​ព្រះនាម អជាតសត្តុវេទេហីបុត្រ ជាធំក្នុងដែនមគធៈ ទ្រង់រង្កៀសនឹងព្រះរាជា​ទ្រង់ព្រះនាម បជ្ជោត ក៏ទ្រង់ត្រាស់ឲ្យរៀបចំក្រុង​រាជាគហៈ​ ។ លំដាប់នោះ ព្រះអានន្ទមានអាយុ ស្លៀកស្បង់ប្រដាប់​ដោយ​បាត្រចីវរ ក្នុងបុព្វណ្ហសម័យ ចូលទៅក្រុងរាជគហៈដើម្បី បិណ្ឌបាត ។ គ្រានោះ ព្រះអានន្ទមានអាយុ មាន​សេចក្តីត្រិះរិះដូច្នេះថា ការត្រាច់ទៅ​ដើម្បី បិណ្ឌបាតក្នុងក្រុងរាជគហៈ នៅព្រឹក​ពេកណាស់ បើដូច្នេះ គួរតែ​អាត្មា​អញចូលទៅត្រង់​ទីធ្វើការងាររបស់គោបកមោគ្គ​ល្លានព្រាហ្មណ៍ និងទី​ដែល​គោបកមោគ្គល្លានព្រាហ្មណ៍ នៅសិន ។ ព្រះអានន្ទ​មានអាយុ ក៏ចូលទៅ ត្រង់ទីធ្វើការងាររបស់គោបកមោគ្គល្លាន ព្រាហ្មណ៍ និងទី​ដែលគោបក​មោគ្គ​ល្លាន​ព្រាហ្មណ៍នៅ ។ ឯគោបកមោគ្គល្លានព្រាហ្មណ៍ បាន​ឃើញព្រះអានន្ទ​មានអាយុមកអំពីចម្ងាយ លុះបានឃើញហើយ ក៏ពោលទៅ​នឹងព្រះអានន្ទ​មានអាយុដូច្នេះថា សូមព្រះអានន្ទដ៏ចម្រើននិមន្តមក ព្រះអានន្ទដ៏​ចម្រើន និមន្តមកជាការល្អ ព្រោះព្រះអានន្ទដ៏ចម្រើន ខានធ្វើបរិយាយ​ដើម្បីនិមន្ត​មកក្នុងទីនេះ អស់កាលជាយូរហើយ សូមព្រះអានន្ទដ៏ចម្រើនគង់ចុះ នេះ​អាសនៈដែលខ្ញុំក្រាលទុក ។ ព្រះអានន្ទមានអាយុ ក៏គង់លើអាសនៈ ដែល​ព្រាហ្មណ៍ក្រាលទុក ។ ឯគោបកមោគ្គល្លានព្រាហ្មណ៍ ក៏កាន់យកអាសនៈដ៏​ទាបមួយ ហើយអង្គុយនៅ ។</p>
        <p><a class='ref km' id='km106' href='#km106'>១០៦</a>លុះគោបកមោគ្គល្លានព្រាហ្មណ៍ អង្គុយក្នុងទីដ៏សមគួរហើយ ក៏សួព្រះអានន្ទដ៏មានអាយុថា បពិត្រព្រះអានន្ទដ៏ចម្រើន ព្រះគោតមដ៏​ចម្រើន​​​អង្គនោះ ជាអរហន្តសម្មាសម្ពុទ្ធ ប្រកបដោយធម៌ ទាំងឡាយណា ភិក្ខុ​មួយរូប ដែលប្រកបដោយធម៌ទាំងឡាយនោះ ដោយអាការទាំងពួង ដោយប្រការទាំង​ពួង មានដែរឬទេ ។ ព្រះអានន្ទឆ្លើយថា ម្នាលព្រាហ្មណ៍ ព្រះមានព្រះភាគអង្គ​នោះ ជាអរហ្តសម្មាសម្ពុទ្ធ ប្រកបដោយធម៌ទាំង​ឡាយ​ណា សូម្បីភិក្ខុមួយរូប ដែលប្រកបដោយធម៌ទាំងឡាយនោះ ដោយអាការ​ទាំងពួង ដោយប្រការទាំង​ពួង មិនមានទេ ម្នាលព្រាហ្មណ៍ ព្រោះថា ព្រះមាន​ព្រះភាគអង្គនោះ ជាអ្នក​បង្កើតផ្លូវដែលមិនទាន់កើតឡើង ជាអ្នក​រៀបចំផ្លូវដែលគេមិនទាន់រៀបចំ ជា​អ្នកប្រាប់ផ្លូវដែលគេមិនដែលប្រាប់ ជា​អ្នកស្គាល់ផ្លូវ ដឹងផ្លូវ ឈ្លាសវៃក្នុងផ្លូវ ពួកសាវ័កក្នុងកាលឥឡូវនេះ គ្រាន់​តែជាអ្នកដើរតាមផ្លូវ ប្រកបតាមជាខាង​ក្រោយ ។ នេះឯងពាក្យជាចន្លោះ ដែលព្រះអានន្ទមានអាយុ ធ្វើមិនទាន់ស្រេច ជាមួយនឹងគោបកមោគ្គល្លាន-​ព្រាហ្មណ៍​នៅ​ឡើយ ។</p>
        <p><a class='ref km' id='km107' href='#km107'>១០៧</a>លំដាប់នោះ វស្សការព្រាហ្មណ៍ ជាមហាមាត្រក្នុងដែនមគធៈ កាលដែលត្រួតត្រាការងារក្នុងរាជគហៈ ក៏ដើរចូលទៅត្រង់ទីធ្វើការងារ របស់​គោបកមោគ្គល្លានព្រាហ្មណ៍ និងទីដែលព្រះអានន្ទមានអាយុគង់នៅ លុះចូល​ទៅដល់ហើយ ក៏ធ្វើសេចក្តីរីករាយ ជាមួយព្រះអានន្ទដ៏មានអាយុ លុះបញ្ចប់​ពាក្យដែលគួររីករាយ និងពាក្យដែលគួររឭកហើយ ក៏អង្គុយក្នុងទី​សមគួរ ។ លុះវស្សការព្រាហ្មណ៍ ជាមហាមាត្រក្នុងដែនមគធៈ អង្គុយក្នុងទី​សម​គួរហើយ ក៏សួរព្រះអានន្ទមានអាយុដូច្នេះថា បពិត្រព្រះអានន្ទដ៏​ចម្រើន ក្នុងកាលអម្បាញ់​មិញនេះ លោកម្ចាស់ប្រជុំគ្នាពោល អំពីរឿងអ្វីហ្ន៎ មួយទៀត ពាក្យជាចន្លោះ​ដូចម្តេច ដែលលោកម្ចាស់ធ្វើមិនទាន់ស្រេច ។ ព្រះអានន្ទឆ្លើយថា ម្នាល​ព្រាហ្មណ៍ គោបកមោគ្គល្លានព្រាហ្មណ៍ បានសួរ​អាត្មាក្នុងទីនេះយ៉ាងនេះថា បពិត្រព្រះអានន្ទដ៏ចម្រើន ព្រះគោតមដ៏ចម្រើន​អង្គនោះ ជាអរហន្តសម្មាសម្ពុទ្ធ ប្រកបដោយធម៌ទាំងឡាយណា ភិក្ខុមួយរូប ដែលប្រកបដោយធម៌ទាំងឡាយ​នោះ ដោយអាការទាំងពួង ដោយប្រការ​ទាំង​ពួង មានដែឬទេ ម្នាលព្រាហ្មណ៍ កាលបើគោបកមោគ្គល្លានព្រាហ្មណ៍ សួរយ៉ាងនេះហើយ អាត្មាក៏បានប្រាប់ ទៅ​គោបកមោគ្គល្លានព្រាហ្មណ៍វិញ ដូច្នេះថា ម្នាលព្រាហ្មណ៍ ព្រះមានព្រះភាគ​អង្គ​នោះ ជាអរហន្តសម្មាសម្ពុទ្ធ ប្រកបដោយធម៌ទាំងឡាយណា សូម្បីភិក្ខុមួយរូប ដែលប្រកប ដោយធម៌​ទាំង​ឡាយនោះ ដោយអាការទាំងពួង ដោយប្រការទាំង​ពួង មិនមានទេ ព្រោះថា ព្រះមានព្រះភាគអង្គនោះ ជាអ្នកបងើ្កតផ្លូវដែលមិនទាន់​កើតឡើង ជាអ្នករៀបចំផ្លូវដែលមិនទាន់រៀបចំ ជាអ្នកប្រាប់ផ្លូវដែលគេមិនបាន​ប្រាប់ ជាអ្នកស្គាល់ផ្លូវ ដឹងផ្លូវ ឈ្លាសវៃក្នុងផ្លូវ ពួកសាវ័កក្នុងកាលឥឡូវនេះ គ្រាន់​តែជាអ្នកដើរតាមផ្លូវ ប្រកបតាមជាខាងក្រោយប៉ុណ្ណោះ ម្នាលព្រាហ្មណ៍ ពាក្យជាចន្លោះនេះឯង ដែលយើងធ្វើមិនទាន់សម្រេច ជាមួយនឹងគោបក-មោគ្គ​ល្លានព្រាហ្មណ៍នៅឡើយ ក៏ស្រាប់តែអ្នកមកដល់ ។</p>
        <p><a class='ref km' id='km108' href='#km108'>១០៨</a>បពិត្រព្រះអានន្ទដ៏ចម្រើន ក្នុងកាលឥឡូវនេះ លោកម្ចាស់​ទាំងឡាយ គប្បីប្រតិបត្តិតាមបុគ្គលណា បុគ្គលនោះ សូម្បីជាភិក្ខុមួយរូប ដែល​ព្រះគោតមដ៏ចម្រើនអង្គនោះ បានតាំងទុកហើយថា ភិក្ខុនេះ អំណើះ​អំពី​តថាគត​ទៅ នឹងបានជាទីពឹងនៃអ្នកទាំងឡាយ ដូច្នេះមានដែឬទេ ។ ម្នាលព្រាហ្មណ៍ ក្នុង​កាលឥឡូវនេះ យើងទាំងឡាយគប្បី ប្រតិបត្តិតាម​បុគ្គល​ណា បុគ្គលនោះ សូម្បី​ជាភិក្ខុមួយរូប ដែលព្រះមានព្រះភាគអង្គនោះ ជាព្រះអរហន្តសម្មាសម្ពុទ្ធ ទ្រង់​ជ្រាបច្បាស់ ឃើញច្បាស់ បានតាំងទុកហើយ​ថា ភិក្ខុនេះ អំណើះអំពីតថាគត​ទៅ នឹងបានជាទីពឹងនៃអ្នកទាំងឡាយ ដូច្នេះ មិនមានទេ ។</p>
        <p><a class='ref km' id='km109' href='#km109'>១០៩</a>បពិត្រព្រះអានន្ទដ៏ចម្រើន ក្នុងកាលឥឡូវនេះ លោកម្ចាស់​ទាំងឡាយ គប្បីប្រតិបត្តិតាមបុគ្គលណា បុគ្គលនោះ សូម្បីជាភិក្ខុមួយរូប ដែល​សង្ឃបានសន្មត់ហើយ ឬដែលពួកភិក្ខុថេរៈច្រើនអង្គបានតាំងទុក​ហើយ​ថា ភិក្ខុ​នេះ អំណើះអំពី ព្រះមានព្រះភាគទៅ នឹងបានជាទីពឹងនៃ​យើង​ទាំងឡាយ ដូច្នេះ មានដែរឬទេ ។ ម្នាលព្រាហ្មណ៍ ក្នុងកាលឥឡូវនេះ យើងទាំងឡាយ គប្បី​ប្រតិបត្តិតាមបុគ្គលណា បុគ្គលនោះ សូម្បីជាភិក្ខុមួយ​រូប ដែលសង្ឃបានសន្មត់​ហើយ ឬដែលពួកភិក្ខុជាថេរៈច្រើនអង្គ បានតាំង​ទុក​ហើយថា ភិក្ខុនេះ អំណើះអំពី​ព្រះមានព្រះភាគទៅ នឹងបាននៅទីពឹង នៃយើងទាំងឡាយ ដូច្នេះ មិនមានទេ ។ បពិត្រព្រះអានន្ទដ៏ចម្រើន កាលបើ​មិនមានទីពឹងយ៉ាងនេះហើយ ចុះធម៌​ដូចម្តេច ដែលជាហេតុនាំឲ្យកើតធម៌​សាមគ្គីបាន ។ ម្នាលព្រាហ្មណ៍ យើង​ទាំងឡាយ មិនមែនជាឥតទីពឹងទេ ម្នាលព្រាហ្មណ៍ យើងទាំងឡាយប្រកបដោយ​ទីពឹង គឺមានធម៌ជាទីពឹង ។</p>
        <p><a class='ref km' id='km110' href='#km110'>១១០</a>កាលខ្ញុំសួរថា បពិត្រព្រះអានន្ទដ៏ចម្រើន ក្នុងកាលឥឡូវនេះ លោកម្ចាស់ទាំងឡាយ គប្បីប្រតិបត្តិតាមបុគ្គលណា បុគ្គលនោះ សូម្បីជា​ភិក្ខុ​មួយរូប ដែលព្រះគោតមដ៏ចម្រើននោះ បានតាំងទុកហើយថា ភិក្ខុនេះ អំណើះអំពី​តថាគតទៅ នឹងបានជាទីពឹងនៃអ្នកទាំងឡាយ ដូច្នេះ មានដែរ​ឬទេ លោកម្ចាស់​ឆ្លើយថា ម្នាលព្រាហ្មណ៍ ក្នុងកាលឥឡូវនេះ យើងទាំង​ឡាយ​គប្បីប្រតិបត្តិតាម​បុគ្គលណា បុគ្គលនោះ សូម្បីជាភិក្ខុមួយរូប ដែល​ព្រះមានព្រះភាគអង្គនោះ ជា​អរហន្តសម្មាសម្ពុទ្ធ ទ្រង់ជ្រាបច្បាស់ ឃើញ​ច្បាស់ បានតាំងទុកហើយថា ភិក្ខុ​នេះ អំណើះអំពីតថាគតទៅ នឹងបានជាទី​ពឹងនៃអ្នកទាំងឡាយ ដូច្នេះមិនមានទេ ។ កាលដែលខ្ញុំសួរថា បពិត្រ​ព្រះអានន្ទ​ដ៏ចម្រើន ក្នុងកាលឥឡូវនេះ លោកម្ចាស់​ទាំងឡាយ គប្បីប្រតិបត្តិ​តាមបុគ្គលណា បុគ្គលនោះ សូម្បីជាភិក្ខុមួយរូប ដែលសង្ឃ​សន្មត់ហើយ ឬដែលពួកភិក្ខុជាថេរៈច្រើនអង្គ បានតាំង​ទុកហើយថា ភិក្ខុនេះ អំណើះអំពី​ព្រះមានព្រះភាគទៅ នឹងបានជាទីពឹងនៃអ្នកទាំងឡាយ ដូច្នេះ មានដែរឬ​ទេ លោកម្ចាស់ឆ្លើយថា ម្នាលព្រាហ្មណ៍ ក្នុងកាលឥឡូវនេះ យើងទាំងឡាយ​គប្បីប្រតិបត្តិតាមបុគ្គលណា បុគ្គលនោះ សូម្បីជាភិក្ខុមួយរូប ដែល​សង្ឃ​បាន​សន្មត់ហើយ ឬដែលពួកភិក្ខុជាថេរៈច្រើនអង្គ បានតាំងទុកហើយថា ភិក្ខុនេះ អំណើះ​អំពីព្រះមានព្រះភាគទៅ នឹងបានជាទីពឹងនៃយើងទាំង​ឡាយ ដូច្នេះ មិនមានទេ ។ កាលខ្ញុំសួរថា បពិត្រព្រះអានន្ទដ៏ចម្រើន កាល​បើមិនមានទីពឹងយ៉ាងនេះហើយ ចុះធម៌ដូចម្តេច ដែលជាហេតុនាំឲ្យកើត​ធម៌​សាមគ្គីបាន លោកម្ចាស់ឆ្លើយថា ម្នាលព្រាហ្មណ៍ យើងទាំងឡាយ មិនមែនជាឥតទីពឹងទេ ម្នាល​ព្រាហ្មណ៍ យើង​ទាំងឡាយ ប្រកបដោយ​ទីពឹង គឺមានធម៌ជាទីពឹង ។ បពិត្រ​ព្រះអានន្ទដ៏ចម្រើន សេចក្តី​នៃភាសិតនេះ ត្រូវយល់ដូម្តេច ។</p>
        <p><a class='ref km' id='km111' href='#km111'>១១១</a>ម្នាលព្រាហ្មណ៍ ព្រះមានព្រះភាគអង្គនោះ ជាអរហន្តសម្មា-សម្ពុទ្ធ ទ្រង់ជ្រាប់ច្បាស់ ឃើញច្បាស់ បានបញ្ញត្តសិក្ខាបទទុកហើយ បាន សម្តែង​បាតិមោក្ខដល់ភិក្ខុទាំងឡាយរួចហើយ យើងទាំងឡាយនោះ មាន​ប៉ុន្មានរូប ក៏​ចូលទៅអាស្រ័យនៅនឹងគាមក្ខេត្តមួយ ប្រជុំគ្នាទាំងអស់ក្នុង​កន្លែង​មួយ នាថ្ងៃ​ឧបោសថ លុះប្រជុំគ្នាហើយ ភិក្ខុណាចាំស្ទាត់នូវ​បាតិមោក្ខ​នោះ ក៏នាំគ្នា​អារាធនាភិក្ខុនោះ (ឲ្យសូត្រ) កាលបើបាតិមោក្ខនោះ ភិក្ខុកំពុង​សូត្រ ភិក្ខុណា​ត្រូវអាបត្តិ ឬប្រព្រឹត្តកន្លង (បញ្ញត្តិ) យើងទាំងឡាយតែង​ញ៉ាំងភិក្ខុនោះ ឲ្យធ្វើ​តាមធម៌ តាមពាក្យប្រៀនប្រដៅ ព្រោះហេតុនោះ តាមពិត លោកដ៏ចម្រើន​ទាំងឡាយមិនបានញ៉ាំងភិក្ខុនោះឲ្យធ្វើទេ គឺធម៌ (ច្បាប់) ញ៉ាំងភិក្ខុនោះឲ្យធ្វើ ។ បពិត្រព្រះអានន្ទដ៏ចម្រើន ចុះភិក្ខុសម្បីតែ​មួយ​រូប ដែលលោកម្ចាស់ទាំងឡាយ ធ្វើសក្ការៈ គោរព រាប់អាន បូជា ក្នុង​កាលឥឡូវនេះ ​លុះធ្វើសក្ការៈ គោរព​ហើយ តែងនៅអាស្រ័យផង តើមាន​ដែរ​ឬទេ ។ ម្នាលព្រាហ្មណ៍ ភិក្ខុសូម្បីមួយ​រូប ដែលយើងទាំងឡាយ ធ្វើ​សក្ការៈ​គោរព រាប់អាន បូជា ក្នុងកាលឥឡូវនេះ លុះធ្វើសក្ការៈ គោរពហើយ តែងនៅអាស្រ័យផង មានដែរ ។</p>
        <p><a class='ref km' id='km112' href='#km112'>១១២</a>កាលដែលខ្ញុំសួរថា​ បពិត្រព្រះអានន្ទដ៏ចម្រើន ក្នុងកាលឥឡូវ​នេះ លោកម្ចាស់ទាំងឡាយ គប្បីប្រតិបត្តិតាមបុគ្គលណា បុគ្គលនោះ សូម្បី​ជាភិក្ខុ​មួយរូប ដែលព្រះគោតមដ៏ចម្រើនអង្គនោះ បានតាំងទុកហើយថា ភិក្ខុនេះ អំណើះអំពីតថាគតទៅ នឹងបានជាទីពឹងនៃអ្នកទាំងឡាយ ដូច្នេះ មានដែរឬទេ លោកម្ចាស់ឆ្លើយថា ម្នាល​ព្រាហ្មណ៍ ក្នុងកាលឥឡូវនេះ យើង​ទាំងឡាយ គប្បីប្រតិបត្តិតាមបុគ្គលណា បុគ្គលនោះ សូម្បីជាភិក្ខុមួយរូប ដែលព្រះមាន​ព្រះភាគ​អង្គនោះ ជាអរហន្តសម្មាសម្ពុទ្ធ ទ្រង់ជ្រាប​ច្បាស់ ឃើញ​ច្បាស់ បាន​តាំងទុកហើយថា ភិក្ខុនេះ អំណើះអំពីតថាគតទៅ នឹង​បាន​​ជាទីពឹងនៃអ្នក​ទាំងឡាយ ដូច្នេះ មិនមានទេ ។ កាលខ្ញុំសួរថា បពិត្រ​ព្រះអានន្ទដ៏ចម្រើន ក្នុង​កាលឥឡូវនេះ លោកម្ចាស់ទាំងឡាយ គប្បីប្រតិបត្តិ​តាមបុគ្គលណា បុគ្គល​នោះ សូម្បីជាភិក្ខុមួយរូប ដែលសង្ឃបានសន្មត់​ហើយ ឬដែលពួកភិក្ខុជាថេរៈ​ច្រើនអង្គ បានតាំងទុកហើយថា ភិក្ខុនេះ អំណើះ​អំពីព្រះមានព្រះភាគទៅ នឹងបាន​ជាទីពឹងនៃយើងទាំងឡាយ ដូច្នេះ មានដែរឬទេ លោកម្ចាស់ឆ្លើយថា ម្នាល​ព្រាហ្មណ៍ ក្នុងកាល​ឥឡូវនេះ យើង​ទាំងឡាយ គប្បីប្រតិបត្តិតាមបុគ្គលណា បុគ្គលនោះ សូម្បីជាភិក្ខុមួយរូប ដែលសង្ឃបានសន្មត់ហើយ ឬដែលពួកភិក្ខុជា​ថេរៈច្រើនអង្គ បានតាំងទុក​ហើយ​ថា ភិក្ខុនេះ អំណើះអំពីព្រះមានព្រះភាគទៅ នឹងបានជាទីពឹងនៃ​យើងទាំងឡាយ ដូច្នេះ មិនមានទេ ។ កាលដែលខ្ញុំសួរថា បពិត្រព្រះអានន្ទ ដ៏ចម្រើន ចុះភិក្ខុសូម្បីមួយរូប ដែលលោកម្ចាស់ទាំងឡាយធ្វើ​សក្ការៈ គោរព រាប់អាន បូជា ក្នុងកាលឥឡូវនេះ លុះធ្វើសក្ការៈ គោរពហើយ តែងនៅ​អាស្រ័យ​ផង តើមានដែរឬទេ លោកម្ចាស់ឆ្លើយថា ម្នាលព្រាហ្មណ៍ ភិក្ខុសូម្បី​មួយរូប ដែលយើងទាំងឡាយធ្វើសក្ការៈ គោរព រាប់អាន បូជា ក្នុង​កាល​ឥឡូវ​នេះ លុះធ្វើសក្ការៈគោរពហើយ តែងនៅអាស្រ័យផង មានដែរ ។ បពិត្រព្រះអានន្ទដ៏ចម្រើន សេចក្តីនៃភាសិតនេះ ត្រូវយល់ដូចម្តេច ។</p>
        <p><a class='ref km' id='km113' href='#km113'>១១៣</a>ម្នាលព្រាហ្មណ៍ បសាទនីយធម៌ (ធម៌ជាទីតាំងនៃសេចក្តី​ជ្រះថ្លា) ១០ យ៉ាង ដែលព្រះមានព្រះភាគអង្គនោះ ជាអរហន្តសម្មាសម្ពុទ្ធ ទ្រង់ជ្រាប​ច្បាស់ ឃើញច្បាស់ បានសម្តែងហើយរមែងមាន បសាទនីយធម៌​ទាំង​​នោះឯង មាននៅក្នុងភិក្ខុណា ក្នុងកាលឥឡូវនេះ យើងទាំងឡាយ តែង​ធ្វើសក្ការៈ គោរព រាប់អាន បូជា លុះធ្វើសក្ការៈ គោរពហើយ ក៏តែងនៅ​អាស្រ័យនឹង​ភិក្ខុនោះ ឯបសាទនីយធម៌ទាំង ១០ ប្រការនោះ តើដូចម្តេច ម្នាល​ព្រាហ្មណ៍ ភិក្ខុ​ក្នុងសាសនានេះ ជាអ្នកមានសីល សង្រួមក្នុង​បាតិមោក្ខ​សំវរៈ បរិបូណ៌ដោយ​អាចារៈនិងគោចរៈ ជាអ្នកឃើញភ័យ ក្នុងទោសទាំង​ឡាយ សូម្បីបន្តិចបន្តួច តែងសមាទានសិក្សា ក្នុងសិក្ខាបទទាំងឡាយ ១ ។ ភិក្ខុជាពហុស្សូត ទ្រទ្រង់នូវ​ពុទ្ធវចនៈ សន្សំទុកនូវពុទ្ធវចនៈ ធម៌ទាំងឡាយ​ណា មានលំអខាងដើម មានលំអ​កណ្តាល មានលំអខាងចុង បរិបូណ៌​ដោយ​អត្ថ បរិបូណ៌ដោយព្យញ្ជនៈ រមែង​ប្រកាសនូវព្រហ្មចរិយៈដ៏បរិសុទ្ធ បរិបូណ៌គ្រប់គ្រាន់ ធម៌ទាំងឡាយមានសភាព​ដូច្នោះ ភិក្ខុនោះបានចេះចាំ​ដោយ​ច្រើន បានទ្រង់ទុក ចាំស្ទាត់ រត់មាត់ ចូលចិត្ត ច្បាស់លាស់ យល់​ជ្រាល​ជ្រៅ ដោយទិដ្ឋិ គឺបញ្ញា ១ ។ ភិក្ខុជាអ្នកសន្តោស ដោយចីវរ បិណ្ឌបាត សេនាសនៈ គិលានប្បចយភេសជ្ជបរិក្ខារ ១ ។ ភិក្ខុជាអ្នក​បានដូចសេចក្តី​ប្រាថ្នា បានដោយមិនលំបាក បានដោយមិនខុសកាលវេលា នូវ​ឈានទាំង ៤ ដែលជាធម្មជាតិអាស្រ័យនៅចិត្តដ៏ថ្លៃថ្លា ជាគ្រឿងនៅជាសុខ ក្នុងបច្ចុប្បន្ន ១ ។ ភិក្ខុបាននូវឫទ្ធិជាច្រើនប្រការ គឺមនុស្សម្នាក់ ធ្វើឲ្យទៅជាច្រើន​នាក់ក៏​បានមនុស្សច្រើននាក់ ធ្វើឲ្យទៅជាម្នាក់វិញក៏បាន ដើរ (ចេញពី​ខាងក្នុង) ទៅ​កាន់ទីវាល ទីខាងក្រៅក៏បាន ដើរទម្លុះទៅ ខាងក្រៅជញ្ជាំង ខាងក្រៅកំពែង ខាងក្រៅភ្នំក៏បាន ឥតទើសទាល់ ដូចជាដើរទៅក្នុងអាកាស ធ្វើនូវការងើប​ឡើង​និងមុជចុះក្នុងផែនដី ដូចមុជក្នុងទឹកក៏បាន ដើរទៅលើទឹកក៏មិន​បែក​ធ្លាយទឹក ដូចជាដើរលើផែនដីក៏បាន ហោះទៅក្នុងអាកាសទាំងភ្នែន ដូចជា​បក្សីសកុណជាតិក៏បាន យកដៃទៅស្ទាបអង្អែលចាប់ពាល់នូវ ព្រះចន្ទ្រនិង​ព្រះ​អាទិត្យទាំងនេះ ដែលមានឫទ្ធិច្រើនយ៉ាងនេះ មានអានុភាពច្រើនយ៉ាង​នេះក៏បាន ញ៉ាំងអំណាចឲ្យប្រព្រឹត្តទៅដោយកាយ ដរាបដល់ព្រហ្មលោក​ក៏បាន ១ ។ ភិក្ខុមានសោតធាតុជាទិព្វដ៏បរិសុទ្ធ កន្លងនូវសោតធាតុ ជា​របស់មនុស្សធម្មតា តែងឮនូវសំឡេងទាំងពីរ គឺសំឡេងជាទិព្វនិងសំឡេង​ជារបស់មនុស្សធម្មតា ដែលនៅក្នុងទីឆ្ងាយក្តី ក្នុងទីជិតក្តី ១ ។ ភិក្ខុកំណត់​ដឹង​ចិត្តនៃពួកសត្វដទៃ នៃ​បុគ្គលដទៃ ដោយចិត្តរបស់ខ្លួនបាន ។ ចិត្តដែល​ប្រកបដោយរាគៈក្តី ក៏ដឹងច្បាស់​ថា ចិត្តប្រកបដោយរាគៈ ចិត្តដែលប្រាស​ចាករាគៈក្តី ក៏ដឹងច្បាស់ថា ចិត្ត​ប្រាសចាករាគៈ ។ ចិត្តដែលប្រកបដោយ ទោសៈក្តី ក៏ដឹងច្បាស់ថា ចិត្តប្រកប​ដោយទោសៈ ចិត្តដែលប្រាសចាក​ទោសៈ​ក្តី ក៏ដឹងច្បាស់ថា ចិត្តប្រាសចាក​ទោសៈ ។ ចិត្តដែលប្រកបដោយ​មោហៈ​ក្តី ក៏ដឹងច្បាស់ថា ចិត្តប្រកបដោយ​មោហៈ ចិត្តដែលប្រាសចាក​មោហៈក្តី ក៏ដឹងច្បាស់ថា ចិត្តប្រាសចាកមោហៈ ។ ចិត្តដែលរួញរាក្តី ក៏ដឹង​ច្បាស់ថា ចិត្តរួញរា ចិត្តដែលរាយមាយក្តី ក៏ដឹងច្បាស់​ថា ចិត្តរាយមាយ ។ ចិត្តដែលជាមហគ្គតៈ (ចិត្តដល់នូវភាពជាធំ បានដល់​រូបាវចរៈ​និងអរូបា-វចរៈ) ក្តី ក៏ដឹងច្បាស់ថា ចិត្តជាមហគ្គតៈ ចិត្តដែលមិនមែនជា​មហគ្គតៈ គឺ​កាមាវចរៈ​ក្តី ក៏ដឹងច្បាស់ថា ចិត្តមិនមែនជាមហគ្គតៈ ។ ចិត្តដែល​ជាសឧត្តរៈ គឺជាកាមាវចរៈក្តី ក៏ដឹងច្បាស់ថាចិត្តជាសឧត្តរៈ ចិត្តដែលជា​អនុត្តរៈ​ គឺជា​រូបាវចរៈនិងអរូបាវចរៈក្តី ក៏ដឹងច្បាស់ថា ចិត្តជាអនុត្តរៈ ។ ចិត្តដែល​តាំងមាំក្តី ក៏ដឹងច្បាស់ថា ចិត្តតាំងមាំ ចិត្តដែលមិនតាំងមាំក្តី ក៏ដឹងច្បាស់ថា ចិត្តមិន​តាំង​មាំ ។ ចិត្តដែលរួចស្រឡះក្តី ក៏ដឹងច្បាស់ថា ចិត្តរួចស្រឡះ ចិត្តដែល​មិនទាន់រួចស្រឡះក្តី ក៏ដឹងច្បាស់ថា ចិត្តមិនទាន់រួចស្រឡះ ១ ។ ភិក្ខុរឭក​ឃើញ​នូវបុព្វេនិវាស គឺរឭកឃើញនូវខន្ធដែលខ្លួន ធ្លាប់អាស្រ័យនៅហើយ​ក្នុងភព​មុន ​ជាច្រើនប្រការ គឺរឭកបាន ១​ ជាតិខ្លះ ២ ជាតិខ្លះ ៣ ជាតិខ្លះ ៤ ជាតិខ្លះ ៥ ជាតិខ្លះ ១០ ជាតិខ្លះ ២០ ជាតិខ្លះ ៣០ ជាតិខ្លះ ៤០ ជាតិខ្លះ ៥០ ជាតិខ្លះ ១០០ ជាតិ​ខ្លះ ១ ពាន់ជាតិខ្លះ ១ សែនជាតិខ្លះ សំវដ្ដកប្បជា​ច្រើន​ខ្លះ វិវដ្ដកប្បជាច្រើនខ្លះ សំវដ្ដវិវដ្ដកប្បជាច្រើនខ្លះថា អាត្មាអញបានកើតក្នុង​ភព​ឯណោះ មានឈ្មោះ​យ៉ាងនេះ មានគោត្រយ៉ាងនេះ មានសម្បុរយ៉ាង​នេះ មានអាហារយ៉ាងនេះ បានទទួលសុខនិងទុក្ខយ៉ាងនេះ មានកំណត់​អាយុ​ត្រឹមប៉ុណ្ណេះ លុះអាត្មាអញ​ច្យុតចាកភពនោះទៅហើយ បានទៅកើត ក្នុងភពឯណោះទៀត ដែលអាត្មាអញ​បានកើតក្នុងភពនោះ មានឈ្មោះ​យ៉ាង​នេះ មានគោត្រយ៉ាងនេះ មានសម្បុរ​យ៉ាងនេះ មានអាហារយ៉ាងនេះ បានទទួលសុខនិងទុក្ខយ៉ាងនេះ មានកំណត់​អាយុត្រឹមប៉ុណ្ណេះ លុះអត្មា​អញ​ច្យុតចាកភពនោះហើយ ទើបមកកើតមកក្នុង​ភពនេះ ។ ភិក្ខុរឭក​ឃើញ​នូវបុព្វេនិវាសជាច្រើនប្រការ ព្រមទាំងអាការ ព្រម​ទាំងឧទ្ទេស ដោយប្រការ​ដូច្នេះ ១ ។ ភិក្ខុមានចក្ខុទិព្វ ដ៏បរិសុទ្ធ កន្លងនូវចក្ខុជា​របស់មនុស្សធម្មតា បានឃើញនូវសត្វទាំងឡាយ ដែលច្យុត ដែលកើត ជា​សត្វថោកទាប ឧត្តម មានសម្បុរល្អ មានសម្បុរអាក្រក់ មានគតិល្អ មានគតិ​អាក្រក់ ។បេ។ តែង​ដឹងច្បាស់ នូវពួកសត្វដែលប្រព្រឹត្តទៅតាមកម្មរបស់ខ្លួន ១ ។ ភិក្ខុបានធ្វើឲ្យ​ជាក់ច្បាស់ ដោយបញ្ញាដ៏ឧត្តមនៃខ្លួនឯង ក្នុងបច្ចុប្បន្ន នូវ​ចេតោ​វិមុត្តិនិង បញ្ញាវិមុត្តិ ដែលមិនមានអាសវៈ ព្រោះអស់ទៅនៃអាសវៈ​ទាំង​ឡាយ ហើយ​សម្រេចសម្រាន្តនៅ ដោយឥរិយាទាំងបួន ១ ។ ម្នាល​ព្រាហ្មណ៍ នេះ​ឯង បសាទនីយធម៌ ១០​ ប្រការ ដែលព្រះមានព្រះភាគ ជាអរហន្ត​សម្មា​សម្ពុទ្ធ​​អង្គ​នោះ ទ្រង់ជ្រាបច្បាស់ ឃើញច្បាស់ បានសម្តែងហើយ បសាទនីយធម៌​ទាំងនេះ មាននៅក្នុងភិក្ខុណា ក្នុងកាលឥឡូវនេះ យើង​ទាំង​ឡាយ តែងធ្វើ​សក្ការៈ គោរព រាប់អាន បូជា លុះធ្វើសក្ការៈ គោរពហើយ ក៏អាស្រ័យនឹង​ភិក្ខុនោះ ។</p>
        <p><a class='ref km' id='km114' href='#km114'>១១៤</a>កាលព្រះអានន្ទមានអាយុ ពោលយ៉ាងនេះហើយ វស្សការ​ព្រាហ្មណ៍ ជាមហាមាត្យ ក្នុងដែនមគធៈ ក៏ប្រឹក្សានឹងឧបនន្ទសេនាបតីថា ម្នាល​សេនាបតី អ្នកសម្គាល់នូវសេចក្តីនោះ ដូចម្តេច បើលោកដ៏ចម្រើនទាំង​នេះ ធ្វើ​សក្ការៈនូវបុគ្គល ដែលគួរធ្វើសក្ការៈ ធ្វើការគោរពនូវបុគ្គលដែល​គួរគោរព រាប់អាននូវបុគ្គល ដែលគួររាប់អាន បូជានូវបុគ្គលដែលគួរបូជា យ៉ាងនេះ ឱត្រូវណាស់ហើយ ដែលលោកដ៏ចម្រើទាំងនេះ ធ្វើសក្ការៈនូវ​បុគ្គល​ដែលគួរ​ធ្វើសក្ការៈ​ ធ្វើការគោរពនូវបុគ្គលដែលគួរគោរព រាប់អាននូវ​បុគ្គលដែលគួរ​រាប់អាន បូជានូវបុគ្គលដែលគួរបូជា ព្រោះថា បើលោកដ៏​ចម្រើទាំងនោះ មិនធ្វើសក្ការៈ មិនគោរព មិនរាបអាន មិនបូជានូវបុគ្គល​បែបនេះទេ តើឲ្យ​លោកដ៏ចម្រើនទាំងនោះ ធ្វើសក្ការៈ គោរព ​ រាប់អាន បូជា ​​លុះធ្វើសក្ការៈ គោរព​ហើយ នៅអាស្រ័យនឹងបុគ្គលបែបណាវិញ ។</p>
        <p><a class='ref km' id='km115' href='#km115'>១១៥</a>គ្រានោះ វស្សការព្រាហ្មណ៍ ជាមហាមាត្យក្នុងដែនមគធៈ ក៏​សួរ​​​ព្រះអានន្ទមានអាយុ ដូច្នេះថា ចុះព្រះអានន្ទ នៅក្នុងទីណា ឥឡូវនេះ ។ ព្រះអានន្ទ​ឆ្លើយថា ម្នាលព្រាហ្មណ៍ ឥឡូ​វនេះអាត្មានៅក្នុងវត្តវេឡុវ័ន ។ បពិត្រព្រះអានន្ទ​ដ៏ចម្រើន ចុះវត្តវេឡុវ័នជាទីគួរត្រេកអរផង មានសំឡេង​តិច​ផង មានសេចក្តី​គឹកកងតិចផង មានខ្យល់រំភើយៗ ជាទីធ្វើការសម្ងាត់ របស់មនុស្ស ជាទីសមគួរ​នឹងពួនសម្ងំដែរឬ ។ អើ ព្រាហ្មណ៍ វត្តវឡុវ័ន ជា​ទី​គួរត្រេកអរផង មានសំឡង​តិចផង មានសេចក្តីគិកកងតិចផង មានខ្យល់​រំភើយៗ ជាទីគួរធ្វើការសម្ងាត់​ របស់មនុស្ស ជាទីសមគួរដល់ការពួនសម្ងំ ថែមទាំងមានបុគ្គលទាំងឡាយ ប្រហែលនឹងអ្នក ជាអ្នករក្សា គ្រប់គ្រងដោយ​ពិត ។</p>
        <p><a class='ref km' id='km116' href='#km116'>១១៦</a>អើ ព្រះអានន្ទដ៏ចម្រើន វត្តវេឡុវ័ន ជាទីគួរត្រេកអរផង មាន​សំឡេងតិចផង មានសេចក្តីគឹកកងតិចផង មានខ្យល់រំភើយៗ ជាទីគួរធ្វើការ​សម្ងាត់របស់មនុស្ស ជាទីសមគួរដល់ការពួនសម្ងំ ថែមទាំងលោកដ៏ចម្រើន​ទាំងឡាយ ជាអ្នកប្រកបដោយឈាន មានឈានជាប្រក្រតី ដោយពិត ព្រោះ​​លោកដ៏ចម្រើនទាំងឡាយ ជាអ្នកប្រកបដោយឈានផង មានឈាន​ជាប្រក្រតី​ផង បពិត្រព្រះអានន្ទដ៏ចម្រើន សម័យមួយ ខ្ញុំមកក្នុងទីនេះ ព្រះគោតម​ដ៏ចម្រើន​អង្គនោះ គង់នៅក្នុងកូដាគារសាលា នាមហាវ័ន ជិត ក្រុងវេសាលី បពិត្រព្រះ​អានន្ទដ៏ចម្រើន គ្រានោះឯង ខ្ញុំបានចូលទៅរក ព្រះគោតមដ៏ចម្រើននោះ​ ក្នុង​កូដាគារសាលា នាមហាវ័ន ព្រះគោតមដ៏​ចម្រើនអង្គនោះ ទ្រង់ពោលនូវឈាន​កថាជាអនេកបរិយាយ ក្នុងកូដាគារ​សាលានោះ ព្រោះព្រះគោតមដ៏ចម្រើនអង្គ​នោះ ជាអ្នកប្រកបដោយឈាន​ផង មានឈានជាប្រក្រតីផង មិនតែប៉ុណ្ណោះ ព្រះគោតមដ៏ចម្រើនអង្គនោះ ទ្រង់សរសើរនូវឈានទាំងអស់ផង ។</p>
        <p><a class='ref km' id='km117' href='#km117'>១១៧</a>ម្នាលព្រាហ្មណ៍ ព្រះមានព្រះភាគអង្គនោះ មិនទ្រង់សរសើរ​នូវ​​ឈានទាំងអស់ទេ ព្រះមានព្រះភាគអង្គនោះ មិនមែនជាមិនទ្រង់សរសើរ នូវ​ឈានទាំងអស់ឡើយ ម្នាលព្រាហ្មណ៍ ព្រះមានព្រះភាគអង្គនោះ មិន​មែន​ជាមិន​ទ្រង់សរសើរនូវឈានមានសភាពដូចម្តេចទេ ។ ម្នាល​ព្រាហ្មណ៍ ក្នុងលោកនេះ បុគ្គលពួកខ្លះ មានចិត្ត​ត្រូវកាមរាគរួបរឹតហើយ ត្រូវកាមរាគ​គ្របសង្កត់​ហើយ ក៏មិនដឹងច្បាស់តាមពិត នូវធម៌ជាគ្រឿង​រលាស់ចោល នូវកាមរាគដែលកើត​ឡើង បុគ្គលនោះ ធ្វើនូវកាមរាគ​ឲ្យឋិតនៅក្នុងចិត្ត ហើយ​ក៏ស្ងួតស្ងប់ជ្រប់ សញ្ជប់សញ្ជឹង ។ មានចិត្តត្រូវព្យាបាទ​រួបរឹតហើយ ត្រូវព្យាបាទគ្របសង្កត់​ហើយ ក៏មិនដឹងច្បាស់តាមពិត នូវធម៌ជាគ្រឿង​រលាស់ចោល នូវព្យាបាទដែល​កើតឡើង បុគ្គលនោះ ធ្វើនូវព្យាបាទឲ្យឋិត​នៅ​ក្នុងចិត្ត ហើយក៏ស្ងួតស្ងប់ ជ្រប់ សញ្ជប់សញ្ជឹង ។ មានចិត្តត្រូវថីនមិទ្ធៈរួប​រឹត​ហើយ ត្រូវថីនមិទ្ធៈ​គ្របសង្កត់​ហើយ ក៏មិន​ដឹង​ច្បាស់ដោយពិត នូវធម៌ជា​គ្រឿងរលាស់ចោល នូវថីនមិទ្ធៈ​ដែលកើតឡើង បុគ្គលនោះ ធ្វើនៅថីនមិទ្ធៈ​ឲ្យ​ឋិតនៅក្នុងចិត្ត ហើយក៏ស្ងួត​ស្ងប់ ជ្រប់ សញ្ជប់​សញ្ជឹង ។ មានចិត្តត្រូវ​ឧទ្ធច្ចកុក្កុច្ចៈរួបរឹតហើយ ត្រូវឧទ្ធច្ចកុក្កុច្ចៈ​គ្របសង្កត់​ហើយ ក៏មិនដឹងច្បាស់ តាមពិត នូវធម៌ជាគ្រឿងរលាស់ចោល នូវ​ឧទ្ធច្ច​កុក្កុច្ចៈ ដែលកើតឡើង បុគ្គល​នោះធ្វើនូវឧទ្ធច្ចកុក្កុច្ចៈ ឲ្យឋិតនៅក្នុងចិត្ត ហើយ​ក៏ស្ងួតស្ងប់ ជ្រប់ សញ្ជប់​សញ្ជឹង ។ មានចិត្តត្រូវវិចិកិច្ឆារួបរឹតហើយ​ ត្រូវ​វិចិកិច្ឆាគ្របសង្កត់​ហើយ ក៏មិនដឹងច្បាស់តាមពិត នូវធម៌ជាគ្រឿងរលាស់​ចោល នូវ​វិចិកិច្ឆា ដែល​កើតឡើង បុគ្គលនោះ ធ្វើនូវវិចិកិច្ឆាឲ្យឋិតនៅក្នុងចិត្ត ហើយ​ក៏ស្ងួតស្ងប់ ជ្រប់ សញ្ជប់សញ្ជឹង ។ ម្នាលព្រាហ្មណ៍ ព្រះមានព្រះភាគអង្គ​នោះ មិនទ្រង់សរសើរនៅឈានមានសភាពដូច្នេះទេ ។ ម្នាលព្រាហ្មណ៍ ចុះ​ព្រះមានព្រះភាគអង្គនោះ ទ្រង់សរសើរនូវឈានមានសភាពដូចម្តេចវិញ ។ ម្នាលព្រាហ្មណ៍ ភិក្ខុក្នុងសាសនានេះ ស្ងាត់ចាកកាម ស្ងាត់ចាកអកុសលធម៌​ទាំងឡាយ ហើយបានដល់នូវបឋមជ្ឈាន ប្រកបដោយវិតក្កៈនិងវិចារៈ មាន​បីតិ​និងសុខៈកើតអំពីសេចក្តីស្ងាត់ហើយ សម្រាន្តនៅ ដោយឥរិយាបថទាំង ៤ (បាន​ដល់) នូវទុតិយជ្ឈាន ជាធម្មជាតកើតមានក្នុងសន្តាននៃខ្លួន ប្រកប​ដោយសេចក្តី​ជ្រះថ្លាគឺសទ្ធា មានសភាពជាចិត្តខ្ពស់ឯក មិនមានវិតក្កៈ មិន​មាន​វិចារៈ មានតែបីតិ​និងសុខៈ កើតអំពីសមាធិគឺបឋមជ្ឈាន ព្រោះ​រម្ងាប់នូវ​វិតក្កៈនិងវិចារៈ បានដល់​នូវតតិយជ្ឈាន . . . បានដល់នូវចតុត្ថជ្ឈាន ហើយ​សម្រាន្តនៅដោយឥរិយាបថ​ទាំង ៤ ។ ម្នាលព្រាហ្មណ៍ ព្រះមានព្រះភាគ​អង្គ​នោះ ទ្រង់សរសើរនូវឈានមាន​សភាពដូច្នេះឯង ។</p>
        <p><a class='ref km' id='km118' href='#km118'>១១៨</a>បពិត្រព្រះអានន្ទដ៏ចម្រើន បានឮថា ព្រះគោតមដ៏ចម្រើន​អង្គ​នោះ ទ្រង់តិះដៀលនូវឈានដែលគួរតិះដៀល ទ្រង់សរសើរនៅឈានដែល​គួរ​សរសើរ បពិត្រព្រះអានន្ទដ៏ចម្រើន ណ្ហើយចុះ យើងខ្ញុំ នឹងសូមលាទៅ ក្នុងកាល​ឥឡូវនេះ ព្រោះយើងខ្ញុំមានកិច្ចច្រើន មានការងារច្រើន ។ ម្នាល​ព្រាហ្មណ៍ អ្នកចូរ​សម្គាល់នូវ កាលដែលគួរនឹងអញ្ជើញទៅ ឥឡូវនេះចុះ ។ គ្រានោះ វស្សការ​ព្រាហ្មណ៍ ជាមហាមាត្យ ក្នុងដែនមគធៈ ត្រេកអររីក​រាយ​នឹងភាសិត របស់ព្រះ​អានន្ទមានអាយុ ហើយក៏ក្រោកចាកអាសនៈ ចៀស​ចេញ​ទៅ ។</p>
        <p><a class='ref km' id='km119' href='#km119'>១១៩</a>លំដាប់នោះ គោបកមោគ្គល្លានព្រាហ្មណ៍ កាលដែលវស្សការ​ព្រាហ្មណ៍ ជាមហាមត្យ ក្នុងដែនមគធៈ ចៀសចេញទៅមិនយូរប៉ុន្មាន ក៏ពោល​ទៅព្រះអានន្ទមាន​អាយុ ដូច្នេះថា យើងបានសួរព្រះអានន្ទដ៏​ចម្រើន ចំពោះរឿង​ណា ព្រះអានន្ទដ៏ចម្រើន មិនទាន់ដោះស្រាយរឿង​នោះ​ឡើយ ។ ព្រះអានន្ទតបថា ម្នាលព្រាហ្មណ៍ ព្រះមានព្រះភាគ ជាអរហន្ត-សម្មា​សម្ពុទ្ធ ​អង្គនោះ ប្រកប​ហើយ​ដោយធម៌ទាំងឡាយណា ភិក្ខុសូម្បីមួយ​រូប ដែលប្រកបហើយដោយធម៌​ទាំង​ឡាយនោះ ដោយអាការទាំងពួង ដោយ​​ប្រការទាំងពួង មិនមានទេ ម្នាល​ព្រាហ្មណ៍ ព្រោះថា ព្រះមាន-ព្រះភាគ​អង្គនោះ ជាអ្នកបង្កើត​ផ្លូវដែលមិន​ទាន់​កើតឡើង ជាអ្នករៀបចំផ្លូវ​ដែលមិនទាន់រៀបចំ ជាអ្នកប្រាប់ផ្លូវដែលគេមិន​ដែលប្រាប់ ជាអ្នកស្គាល់ផ្លូវ ដឹងផ្លូវ ឈ្លាសវៃក្នុងផ្លូវ ពួកសាវ័ក ក្នុងកាល​ឥឡូវ​នេះ គ្រាន់តែជាអ្នកដើរ​តាមផ្លូវ ប្រកបតាមក្រោយប៉ុណ្ណោះ ទេតើ ។</p>
        <p>ចប់ គោបកមោគ្គល្លានសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>