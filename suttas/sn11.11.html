<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.11' lang='km'>
        <header>
            <ul>
            </ul>
            <h1>បឋម​ទេវ​សូត្រ ទី ១</h1>
        </header>
        <p><a class='ref km' id='km៣៨៤' href='#km៣៨៤'>៣៨៤</a>សម័យ​មួយ ព្រះមានព្រះភាគ ទ្រង់​គង់​នៅក្នុង​វត្ត​ជេតពន របស់​អនាថបិណិ្ឌក​សេដ្ឋី ជិត​ក្រុង​សាវត្ថី។ ក្នុង​ទីនោះ​ឯង។បេ។</p>
        <p><a class='ref km' id='km៣៨៥' href='#km៣៨៥'>៣៨៥</a>ព្រះមានព្រះភាគ ទ្រង់​ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ សក្កទេវានមិន្ទ កាល​កើត​ជា​មនុស្ស​ក្នុង​ជាតិ​មុន បាន​សមាទាន​រក្សា​វត្ត​បទ​ទាំង ៧ ប្រការ​បរិបូណ៌ ព្រោះតែ​បាន​សមាទាន​វត្ត​បទ​ទាំង ៧ ប្រការ​នោះ បាន​ជា​សក្កទេវរាជ បាន​ដល់​នូវ​ភាព​នៃ​ខ្លួន​ជា​សក្កៈ។ វត្ត​បទ​ទាំង ៧ ប្រការ តើ​ដូច​ម្ដេច​ខ្លះ។ គឺ​សក្កទេវរាជ​បាន​សមាទាន​ថា អាត្មា​អញ​ត្រូវ​ជា​អ្នក​ចិញ្ចឹម​មាតាបិតា អស់​មួយ​ជីវិត ១ ត្រូវ​គោរព​បុគ្គល​ជា​ច្បង​ក្នុង​ត្រកូល អស់​មួយ​ជីវិត ១ ត្រូវ​មាន​វាចា​ល្អិត​ទន់ អស់​មួយ​ជីវិត ១ មិន​ត្រូវ​មាន​វាចា​ញុះញង់ អស់​មួយ​ជីវិត ១ ត្រូវ​មាន​ចិត្ត​ប្រាស​ចាក​សេចក្ដី​កំណាញ់​ជា​មន្ទិល មាន​ទាន​បរិច្ចាគ​ហើយ មាន​ដៃ​លាង (ចាំ​ស្មូម) ហើយ​ត្រេកអរ​ក្នុង​ការ​លះបង់ ជា​អ្នក​គួរ​គេ​សូម​បាន ត្រេកអរ​ក្នុង​ការ​ឲ្យ​និង​ការ​ចែក​រំលែក នៅ​គ្រប់គ្រង​ផ្ទះ​អស់​មួយ​ជីវិត ១ ត្រូវ​មាន​សំដី​ទៀងទាត់​អស់​មួយ​ជីវិត ១ មិន​ត្រូវ​មាន​សេចក្ដី​ក្រោធ បើ​ទុកជា​សេចក្ដី​ក្រោធ​កើត​ឡើង​ដល់​អាត្មា​អញ អាត្មា​អញ​ត្រូវតែ​ប្រញាប់​បន្ទោបង់ នូវ​សេចក្ដី​ក្រោធ​នោះ​ចេញ អស់​មួយ​ជីវិត ១។ ម្នាល​ភិក្ខុ​ទាំងឡាយ សក្កទេវានមិន្ទ កាល​កើត​ជា​មនុស្ស ក្នុង​ជាតិ​មុន បាន​សមាទាន​វត្ត​បទ​ទាំង ៧ ប្រការ​នេះ​ឯង​បរិបូណ៌ ព្រោះតែ​សមាទាន​វត្ត​បទ​ទាំង ៧ ប្រការ​នេះ ទើប​សក្កទេវរាជ​បាន​ដល់​នូវ​ភាព​នៃ​ខ្លួន​ជា​សក្កៈ។</p>
        <p><a class='ref km' id='km៣៨៦' href='#km៣៨៦'>៣៨៦</a>ព្រះមានព្រះភាគ បាន​ត្រាស់​សូត្រ​នេះ​ហើយ លុះ​ព្រះ​សុគត​ជា​សាស្ដា ទ្រង់​ត្រាស់​សូត្រ​នេះ​រួច​ហើយ ទើប​ត្រាស់​គាថា​ពន្ធ​នេះ​តទៅ​ទៀត​ថា</p>
        <p>ពួក​ទេវតា​នៅ​ឋាន​តាវត្តិង្ស បាន​ហៅ​ជន​អ្នក​ចិញ្ចឹម​មាតាបិតា អ្នក​កោតក្រែង​បុគ្គល​ជា​ច្បង ក្នុង​ត្រកូល មាន​វាចា​ល្អិត​ទន់ និយាយ​តែ​ពាក្យ​ផ្អែមល្ហែម លះបង់​ពាក្យ​ញុះញង់ ប្រកប​ក្នុង​ការ​លះបង់​សេចក្ដី​កំណាញ់ មាន​សំដី​ទៀងទាត់ ជា​ជន​គ្រប​សង្កត់​សេចក្ដី​ក្រោធ​នោះ​ឯង ថា​ជា​សប្បុរស។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>