<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn36' lang='km'>
        <header>
            <ul>
            </ul>
            <h1>ចូឡសច្ចកសូត្រ ទី ៥</h1>
        </header>
        <p><a class='ref km' id='km៣២' href='#km៣២'>៣២</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ គង់នៅក្នុងកូដាគារសាលាក្នុងមហាវ័ន ទៀបក្រុងវេសាលី ។ សម័យនោះឯង និគន្ថបុត្រ ឈ្មោះសច្ចកៈ នៅក្នុងក្រុងវេសាលី ជាអ្នកពោលនូវតិរច្ឆានកថា ពោលថាខ្លួនជាអ្នក ប្រាជ្ញ មហាជនសន្មតថា ជាអ្នកមានលទិ្ធល្អ ។ សច្ចកនិគន្ថបុត្រនោះ តែងពោលវាចា នាកណ្តាលបរិស័ទ ក្នុងក្រុងវេសាលីយ៉ាងនេះថា បុគ្គលណាដែលអាត្មាអញលើក ឡើងនូវទោសដោយសំដី ហើយមិនកក្រើក មិនរំភើប មិនញាប់ញ័រទាំងញើសក៏មិនហូរ ចេញអំពីក្លៀករបស់បុគ្គលណា អាត្មាអញមិនឃើញនូវបុគ្គលនោះ ទោះសមណៈក្តី ព្រាហ្មណ៍ក្តី ជាអ្នកមានពួក មានគណៈជាអាចារ្យនៃគណៈ ឬពុំនោះសោត បានប្តេជ្ញាខ្លួន ថាជាអរហន្តសម្មាសម្ពុទ្ធទេ ឯអាត្មាអញ បើលើកឡើងនូវទោសដោយពាក្យ សំដី ចំពោះទៅលើបង្គោលដែលជារបស់គ្មានចេតនាសោះ ឯបង្គោលនោះ លុះអាត្មាអញ ជលើកឡើងនូវទោសដោយពាក្យសំដីហើយ គប្បីកក្រើក រំភើប ញាប់ញ័រ ចាំបាច់ពោល ទៅថ្វី ដល់មនុស្សជាតផងគ្នា ។</p>
        <p><a class='ref km' id='km៣៣' href='#km៣៣'>៣៣</a>លំដាប់នោះឯង ព្រះអស្សជិមានអាយុ ស្លៀកស្បង់ ទ្រង់នូវបាត្រនិងចីវរ ក្នុងបុព្វណ្ហសម័យ ចូលទៅក្នុងក្រុងវេសាលី ដើម្បីបិណ្ឌបាត។ សច្ចកនិគន្ថបុត្រ កំពុង ដើរសសៀរៗទៅ ដើម្បីសម្រាកស្មងក្នុងវេសាលី ក៏បានឃើញព្រះអស្សជិមានអាយុ កំពុងនិមន្តទៅអំពីចម្ងាយ លុះឃើញហើយ ក៏ចូលសំដៅទៅរកព្រះអស្សជិមានអាយុ លុះចូលទៅដល់ហើយ ក៏ធ្វើសេចក្តីរីករាយ ជាមួយនឹងព្រះអស្សជិមានអាយុ លុះបញ្ចប់ ពាក្យ ដែលគួរឲ្យកើតសេចក្តីរីករាយ និងពាក្យដែលគួររឭកហើយ ក៏ឋិតនៅក្នុងទីដ៏ សមគួរ។ លុះសច្ចកនិគន្ថបុត្រឋិតនៅ ក្នុងទីដ៏សមគួរហើយ ទើបពោលពាក្យនេះនឹង ព្រះអស្សជិមានអាយុថា បពិត្រអស្សជិដ៏ចម្រើន ព្រះសមណគោតម តែងទូន្មាននូវ សាវ័កទាំឡាយ ដូចម្តេច មួយទៀត ពាក្យប្រៀនប្រដៅរបស់ព្រះសមណគោតម តែង ប្រព្រឹត្តទៅច្រើន ក្នុងពួកសាវ័កទាំឡាយ មានចំណែកដូចម្តេច ។ ព្រះអស្សជិតថា ម្នាល អគ្គិវេស្សនៈ ព្រះមានព្រះភាគទ្រង់ទូន្មាន នូវពួកសាវ័កយ៉ាងនេះ មួយទៀត ពាក្យប្រៀប ប្រៀនប្រដៅតែង ប្រព្រឹត្តទៅច្រើន ក្នុងពួកសាវ័កមានចំណែកយ៉ាងនេះថា ម្នាលភិក្ខុទាំង ឡាយ រូបមិនទៀង វេទនាមិនទៀង សញ្ញាមិនទៀង សង្ខារទាំងឡាយមិនទៀង វិញ្ញាណ មិនទៀង ម្នាលភិក្ខុទាំងឡាយ រូបមិនមែនជាខ្លួន វេទនាមិនមែនជាខ្លួន សញ្ញាមិនមែន ជាខ្លួន សង្ខារទាំងឡាយមិនមែនជាខ្លួន វិញ្ញាណមិនមែនជាខ្លួន សង្ខារទាំងពួងមិនមែន​ជាខ្លួនធម៌ទាំង ពួងមិនមែនជាខ្លួន ម្នាលអគ្គិវេស្សនៈ ព្រះមានព្រះភាគ ទ្រង់ទូន្មាន​នូវសាវ័កទាំងឡាយ យ៉ាងនេះឯង មួយទៀត ពាក្យប្រៀនប្រដៅរបស់ ព្រះមានព្រះភាគ តែងប្រព្រឹត្តទៅច្រើនក្នុងពួកសាវ័ក មានចំណែកយ៉ាងនេះ ។ បពិត្រព្រះអស្សជិដ៏ចម្រើន យើង ទាំងឡាយណា បានស្តាប់ព្រះសមណគោតម មានវាទៈយ៉ាងនេះ យើងទាំងឡាយ នោះ ឈ្មោះថា បានស្តាប់នូវវាទៈដែលកម្របានស្តាប់ ធ្វើម្តេចយើងទាំងឡាយនឹងទៅជួប ព្រះសមណគោតមដ៏ចម្រើននោះ បានម្តងហ្ន៎ ធ្វើម្តេចហ្ន៎ នឹងមានការចរចាអ្វីនីមួយ ទៅអេះ ធ្វើម្តេចយើងទាំងឡាយនឹងដោះនូវសមណគោតម ឲ្យផុតអំពីទិដិ្ឋដ៏លាមក នោះ​ចេញបានហ្ន៎ ។</p>
        <p><a class='ref km' id='km៣៤' href='#km៣៤'>៣៤</a>សម័យនោះឯង ព្រះបាទលិច្ឆវី ចំនួន ៥០០ អង្គ កំពុងតែប្រជុំនៅ ក្នុងសន្ថាគារដ្ឋាន ដោយមានកិច្ចការអ្វីនីមួយ ។ លំដាប់នោះ សច្ចកនិគន្ថបុត្រ ក៏ចូល ទៅរកព្រះបាទលិច្ឆវីទាំងនោះ លុះចូលទៅដល់ហើយ ក៏ពោលពាក្យនេះនឹងព្រះបាទ​លិច្ឆវីទាំងនោះថា សូមព្រះបាទលិច្ឆវីទាំងឡាយដ៏ចម្រើន អញ្ជើញទៅ សូមព្រះបាទលិច្ឆវី​ទាំងឡាយដ៏ចម្រើន អញ្ជើញទៅ ខ្ញុំនឹងមានការចរចាជាមួយនឹងព្រះសមណគោតមក្នុង​ថ្ងៃនេះ ថាបើព្រះសមណគោតមតតាំងនឹងខ្ញុំដូចជាភិក្ខុឈ្មោះ អស្សជិ ជាសាវ័កដែល មានកេរ្តិ៍ឈ្មោះមួយដែរ បានតតាំងនឹងខ្ញុំយូរហើយ ខ្ញុំនឹងទាញមកច្រានទៅ គ្រវាត់ គ្រវែងនូវពាក្យសំដី ដោយពាក្យសំដីចំពោះព្រះសមណគោតម ដូចជា បុរសមានកម្លាំង ចាប់សត្វចៀមដែលមានរោមវែង ឰដ៏រោមទាំងឡាយ ទាញមក ច្រានទៅ គ្រវាត់គ្រវែង​ដូច្នោះឯង ពុំនោះសោត ខ្ញុំនឹងទាញមក ច្រានទៅ គ្រវាត់គ្រវែងនូវសំដី ដោយពាក្យសំដី ចំពោះ​ព្រះសមណគោតមនោះ ដូចជា បុរសមានកម្លាំង ជាអ្នកធ្វើការងារក្នុងផ្ទះលក់​សុរា ដាក់ចុះនូវកន្ទេលសម្រាប់ ដាក់ម្សៅក្នុងផ្ទះលក់សុរា ក្នុងអន្លង់ទឹកដែលជ្រៅ ចាប់​ត្រង់ជាយទាញមក ច្រានទៅ គ្រវាត់គ្រវែងដូច្នោះឯង ពុំនោះខ្ញុំនឹងផ្គាប់ចុះ ផ្ងារឡើង បោកបោះ នូវពាក្យសំដី ដោយពាក្យសំដី ចំពោះសមណគោតម ដូចជាបុរសមាន កម្លាំង ជាអ្នកលេងសុរា ចាប់ថាសត្រង់កណ្តាប់មាត់ផ្កាប់ចុះ ផ្ងារឡើង បោកបោះដូច្នោះ ឯង ពុំនោះសោត ខ្ញុំនឹងលេងនូវព្រះសមណគោតម ឲ្យមានទំនងដូចជាគេលេងនូវ ល្បែង​លាងសម្បកធ្មៃ ឲ្យដូចគ្នានឹងដំរីដែលមានអាយុ ៦០ ឆ្នាំ ចុះកាន់ស្រះបោក្ខរណី​ដ៏ជ្រៅ ហើយលេងនូវល្បែង លាងសម្បកធ្មៃដូច្នោះឯង សូមព្រះបាទលិច្ឆវីទាំងឡាយ ដ៏ចម្រើនអញ្ជើញទៅ សូមព្រះបាទលិច្ឆវីទាំងឡាយដ៏ចម្រើន អញ្ជើញទៅ ខ្ញុំនឹងមានការ ចរចាជាមួយ នឹងព្រះសមណគោតមក្នុងថ្ងៃនេះ ។ បណ្តា ព្រះបាទលិច្ឆវីទាំងនោះ ព្រះបាទលិច្ឆវីពួកខ្លះ មានព្រះវាចាយ៉ាងនេះថា ព្រះសមណ​គោតមនឹងលើកឡើងនូវ ពាក្យសំដីរបស់សច្ចកនិគន្ថបុត្រ ដូចម្តេចបាន មានតែសច្ចកនិគន្ថបុត្រទេ ទើប នឹងលើក ឡើងនូវពាក្យសំដីរបស់ព្រះសមណគោតមវិញបាន ។ ព្រះបាទលិច្ឆវីពួកខ្លះ មានព្រះ វាចាយ៉ាងនេះថា សច្ចកនិគន្ថបុត្រនោះនឹងលើកឡើងនូវពាក្យសំដី របស់ព្រះមាន-ព្រះភាគជាម្ចាស់ ដូចម្តេចបាន មានតែព្រះមានព្រះភាគជាម្ចាស់ទេ ទើបលើកឡើង នូវពាក្យសំដី របស់សច្ចកនិគន្ថបុត្របាន ។ លំដាប់នោះ សច្ចកនិគន្ថបុត្រ មានព្រះបាទ លិច្ឆវីចំនួនប្រាំរយអង្គចោមរោម ក៏ចូលសំដៅទៅត្រង់ កូដាគារសាលា នាមហាវ័ន ។</p>
        <p><a class='ref km' id='km៣៥' href='#km៣៥'>៣៥</a>សម័យនោះឯង ភិក្ខុច្រើនរូបកំពុងចង្ក្រមនៅទីវាល ។ គ្រានោះ សច្ចកនិគន្ថបុត្រ ចូលទៅរកភិក្ខុទាំងនោះ លុះចូលទៅដល់ហើយ ក៏ពោលពាក្យនេះនឹង ភិក្ខុទាំងនោះថា នែលោកទាំងឡាយដ៏ចម្រើន ឥឡូវនេះ ព្រះគោតមដ៏ចម្រើននោះ គង់នៅ ក្នុងទីណា យើងទាំងឡាយ ចង់ជួបនឹងព្រះគោតមដ៏ចម្រើននោះ ។ ភិក្ខុទាំងនោះតបថា ម្នាលអគ្គិវេស្សនៈ ព្រះមានព្រះភាគជាម្ចាស់អង្គនុ៎ះ ទ្រង់យាងចូលទៅកាន់មហាវ័ន គង់សម្រាកព្រះអង្គក្នុងវេលាថ្ងៃ ក្រោមម្លប់ឈើមួយ ។ លំដាប់នោះ សច្ចកនិគន្ថបុត្រ ក៏ចូលទៅកាន់មហាវ័ន ជាមួយ នឹងព្រះបាទលិច្ឆវីជាបរិស័ទច្រើនអង្គ ចូលទៅរក ព្រះមានព្រះភាគ លុះចូលទៅដល់ហើយ ក៏ធើ្វសេចកី្តរីករាយ ជាមួយនឹងព្រះមាន-ព្រះភាគ លុះបញ្ចប់ពាក្យដែលគួររីករាយនិងពាក្យដែលគួររឭកហើយ ក៏អង្គុយក្នុងទី ដ៏សមគួរ ។ ឯព្រះបាទលិច្ឆវីទាំងនោះ ពួកខ្លះ ក្រាបថ្វាយបង្គំព្រះមានព្រះភាគ ហើយគង់ ក្នុងទីដ៏សមគួរ ។​ ពួកខ្លះ ក៏ធ្វើសេចកី្តរីករាយជាមួយនឹងព្រះមានព្រះភាគ លុះបញ្ចប់ ពាក្យ ដែលគួររីករាយ នឹងពាក្យដែលគួររឭកហើយ ក៏គង់ក្នុងទីដ៏សមគួរ ។ ពួកខ្លះ ក៏គង់ប្រណម្យអញ្ជលី ចំពោះព្រះមានព្រះភាគ ក្នុងទីដ៏សមគួរ ។ ពួកខ្លះ ក៏សម្តែង​នាមនឹងគោត្រ ( របស់ខ្លួន ) ឲ្យឮច្បាស់ក្នុងសំណាក់នៃព្រះមានព្រះភាគ ហើយគង់ក្នុង​ទីដ៏សមគួរ ។ ពួកខ្លះ ក៏គង់នៅស្ងៀមក្នុងទីដ៏សមគួរ ។</p>
        <p><a class='ref km' id='km៣៦' href='#km៣៦'>៣៦</a>សច្ចកនិគន្ថបុត្រ លុះអង្គុយក្នុងទីដ៏សមគួរហើយ ក៏ពោលពាក្យ នេះនឹងព្រះមានព្រះភាគថា បើព្រះគោតមដ៏ចម្រើន ធ្វើនូវឱកាសដើម្បីដោះស្រាយនូវ បញ្ហារបស់ខ្ញុំបាន ខ្ញុំនឹងសួរនូវហេតុនីមួយ នឹងព្រះគោតមដ៏ចម្រើន ។ ព្រះមានព្រះភាគ ទ្រង់ត្រាស់ថា ម្នាលអគ្គិវេស្សនៈ បើអ្នកត្រូវការនឹងសួរ ចូរសួរមកចុះ ។ ព្រះគោតម ដ៏ចម្រើន តែងទូន្មានពួកសាវ័កដូចម្តេចខ្លះ ពាក្យប្រៀន ប្រដៅរបស់ព្រះគោតមដ៏ចម្រើន តែងប្រព្រឹត្តទៅច្រើនក្នុងពួកសាវ័ក មានចំណែកដូចម្តេចខ្លះ ។ ម្នាលអគ្គិវេស្សនៈ តថាគតតែងទូន្មានពួកសាវ័កយ៉ាងនេះ ពាក្យប្រៀនប្រដៅរបស់តថាគត តែងប្រព្រឹត្តទៅ ច្រើនក្នុងពួកសាវ័ក មានចំណែកយ៉ាងនេះថា ម្នាលភិក្ខុទាំងឡាយ រូបមិនទៀង វេទនាមិន ទៀង សញ្ញាមិនទៀង សង្ខារទាំងឡាយមិនទៀង វិញ្ញាណមិនទៀង ម្នាលភិក្ខុទាំងឡាយ រូបមិនមែនជាខ្លួន វេទនាមិនមែនជាខ្លួន សញ្ញាមិនមែនជាខ្លួន សង្ខារទាំងឡាយមិនមែន ជាខ្លួន វិញ្ញាណមិនមែនជាខ្លួន សង្ខារទាំងពួងមិនមែនជាខ្លួនធម៌ទាំងពួង ក៏មិនមែនជាខ្លួន ដែរ ម្នាលអគ្គិវេស្សនៈ តថាគតតែងទូន្មានពួកសាវ័កយ៉ាងនេះឯង ពាក្យប្រៀនប្រដៅ របស់តថាគត តែងប្រព្រឹត្តទៅច្រើនក្នុងពួកសាវ័ក មានចំណែកយ៉ាងនេះ ។ បពិត្រ ព្រះគោតមដ៏ចម្រើន ខ្ញុំព្រះអង្គសូមសម្តែងពាក្យឧបមាបនិ្តច ។ ព្រះមានព្រះភាគ ទ្រង់ ត្រាស់ថា អើអគ្គិវេស្សនៈ អ្នកឯងចូរសម្តែងពាក្យឧបមា ទៅចុះ ។ បពិត្រព្រះគោតម ដ៏ចម្រើន ពីជគាមនិងភូតគាមទាំងឡាយណានីមួយ ដល់នូវការចម្រើន លូតលាស់ ធំទូលាយ ពីជគាមនិងភូតគាមទាំងអស់នោះ អាស្រ័យនូវផែនដី តាំងនូវលើផែនដី ពីជគាមនិងភូតគាមទាំងនុ៎ះ ក៏តែងតែដល់ នូវការចម្រើន លូតលាស់ ធំទូលាយយ៉ាង នេះ មានឧបមាដូចម្តេចមិញ បពិត្រព្រះគោតមដ៏ចម្រើន មួយទៀត ការងារទាំងឡាយ ដែលគួធ្វើដោយកម្លាំងឯណានីមួយ គេតែងធើ្វការងារទាំងអស់នោះ អាស្រ័យនូវ ផែនដី តាំងនូវលើផែនដី ការងារដែលគួរធ្វើដោយកម្លាំងទាំងនុ៎ះ គេតែងធ្វើយ៉ាងនេះ មានឧបមាដូចម្តេចមិញ បពិត្រព្រះគោតមដ៏ចម្រើន បុរសបុគ្គលនេះ មានរូបជាខ្លួន តាំងនៅក្នុងរូប ទទួលនូវបុណ្យ ឬបាប បុរសបុគ្គលនេះ មានវេទនាជាខ្លួន តាំងនៅក្នុង វេទនា ទទួលនូវបុណ្យ ឬបាប បុរសបុគ្គលនេះ មានសញ្ញាជាខ្លួន​ តាំងនៅក្នុងសញ្ញា ទទួលនូវបុណ្យឬបាប បុរសបុគ្គលនេះ មានសង្ខារជាខ្លួន តាំងនៅក្នុងសង្ខារទាំងឡាយ ទទួល នូវបុណ្យឬបាប បុរសបុគ្គលនេះ មានវិញ្ញាណជាខ្លួន តាំងនៅក្នុងវិញ្ញាណ ទទួលនូវបុណ្យឬបាប មានឧបមេយ្យដូច្នោះឯង ។ ម្នាលអគ្គិវេស្សនៈ អ្នកពោលពាក្យ យ៉ាងនេះថា រូបជាខ្លួនរបស់អញ វេទនាជាខ្លួនរបស់អញ សញ្ញាជាខ្លួនរបស់អញ សង្ខារទាំងឡាយជាខ្លួនរបស់អញ វិញ្ញាណជាខ្លួនរបស់អញ ដូច្នេះឬ ។​ បពិត្រព្រះគោតម ដ៏ចម្រើន ខ្ញុំឯងពោលយ៉ាងនេះថា រូបជាខ្លួនរបស់អញ វេទនាជាខ្លួនរបស់អញ សញ្ញាជា ខ្លួនរបស់អញ សង្ខារទាំងឡាយជាខ្លួនរបស់អញ វិញ្ញាណជាខ្លួនរបស់អញ ទាំងប្រជុំជន ជាច្រើននេះ គេក៏ថាដូច្នេះដែរ ។ នែអគិ្គវេស្សនៈ ឯប្រជុំជនជាច្រើនរបស់អ្នក នឹងធ្វើជា សំអាងម្តេចបាន ម្នាលអគ្គិវេស្សនៈ អញ្ជើញអ្នកដោះស្រាយតែពាក្យសំដី របស់ខ្លួនចុះ ។ បពិត្រព្រះគោតមដ៏ចម្រើន ខ្ញុំនៅតែពោលយ៉ាងនេះថា រូបជាខ្លួនរបស់អញ វេទនាជាខ្លួន របស់អញ សញ្ញាជាខ្លួនរបស់អញ សង្ខារទាំងឡាយជាខ្លួនរបស់អញ វិញ្ញាណជាខ្លួន របស់អញ ។</p>
        <p><a class='ref km' id='km៣៧' href='#km៣៧'>៣៧</a>ម្នាលអគ្គិវេស្សនៈ បើដូច្នោះ តថាគតនឹងត្រឡប់សួរទៅអ្នកក្នុងប្រស្នា​នេះវិញ ប្រស្នាគាប់ចិត្តអ្នកយ៉ាងណា អ្នកត្រូវដោះស្រាយនូវប្រស្នានោះ យ៉ាង នោះចុះ នែអគ្គិវេស្សនៈ អ្នកសម្គាល់នូវហេតុនោះដូចម្តេច ព្រះរាជាជាខត្តិយៈ ដែលបាន មុទ្ធាភិសេកហើយ ដូចយ៉ាងព្រះរាជាបសេនទិកោសល ពុំនោះសោត ដូចព្រះរាជា អជាតសត្តុវេទេហិបុត្ត ជាឥស្សរៈក្នុងដែនមគធៈ មានអំណាចក្នុងដែនជារបស់ខ្លួន គប្បីប្រព្រឹត្តដើម្បីសម្លាប់នូវបុគ្គលដែលគួរសម្លាប់ ដើម្បីរឹបជាន់នូវបុគ្គលដែលគួររឹបជាន់ ឬដើម្បីនិរទេសនូវបុគ្គលដែល គួរនិរទេស បានឬទេ ។ បពិត្រព្រះគោតមដ៏ចម្រើន ព្រះរាជាជាខត្តិយៈ ដែលបានមុទ្ធាភិសេកហើយ ដូចយ៉ាងព្រះរាជាបសេនទិកោសល ពុំនោះសោត ដូចជាព្រះរាជាអជាតសត្តុវេទេហិបុត្ត ជាឥស្សរៈ ក្នុងដែនមគធៈ មាន អំណាច ក្នុងដែនជារបស់ខ្លួន គប្បីប្រព្រឹត្ត ដើម្បីសម្លាប់នូវបុគ្គល ដែលគួរសម្លាប់ ដើម្បីរឹបជាន់នូវបុគ្គលដែលគួររឹបជាន់ ឬដើម្បីនិរទេស​ នូវបុគ្គលដែលគួរនិរទេសបាន បពិត្រព្រះគោតមដ៏ចម្រើន ព្រោះថា សូម្បីក្សត្រិយ៍ទាំងអម្បាលនេះ ជាពួក ជាគណៈ ដូចពួកក្សត្រិយ៍ដែលនៅក្នុងដែនវជ្ជីនិងក្សត្រិយ៍ដែលនៅក្នុង ដែនមល្លៈ មានអំណាចក្នុង ដែនជារបស់ខ្លួន តែងប្រព្រឹត្តដើម្បីសម្លាប់នូវ បុគ្គលដែលគួសម្លាប់ ដើម្បីរឹបជាន់នូវបុគ្គល ដែលគួររឹបជាន់ ឬដើម្បីនិរទេស នូវបុគ្គលដែលគួរនិរទេសបាន នឹងបាច់ពោលថី្វដល់ទៅ អំណាចរបស់ព្រះរាជា ជាខត្តិយៈ ដែលមានមុទ្ធាភិសេកហើយ ដូចយ៉ាងព្រះរាជា បសេនទិកោសល ពុំនោះសោត ដូចព្រះរាជាអជាតសត្តុវេទេហិបុត្ត ជាឥស្សរៈក្នុងដែន មគធៈ បពិត្រព្រះគោតមដ៏ចម្រើន អំណាចគប្បីប្រព្រឹត្តទៅ ទាំងគួរនឹងប្រព្រឹត្តទៅ ។ នែអគ្គិវេស្សនៈ អ្នកសម្គាល់ នូវហេតុនោះដូចម្តេច អ្នកពោលនូវរូបណាយ៉ាង នេះថា រូបជាខ្លួនរបស់អញ អំណាចរបស់អ្នក ប្រព្រឹត្តទៅក្នុងរូបនោះថា រូបរបស់អញ ចូរយ៉ាង នេះទៅ រូបរបស់អញ ចូរកុំមានយ៉ាងនេះឡើយ បានឬទេ ។ កាលបើសាស្តា ទ្រង់ត្រាស់ យ៉ាងនេះហើយ សច្ចកនិគន្ថបុត្រ ក៏នៅស្ងៀម ។ ព្រះមានព្រះភាគ ទ្រង់ត្រាស់ដូច្នេះនឹង សច្ចកនិគន្ថបុត្រ ជាគម្រប់ពីរដងថា នែអគិ្គវេស្សនៈ អ្នកសម្គាល់នូវហេតុនោះ ថាដូចម្តេច អ្នកពោលនូវរូបណា យ៉ាងនេះថា រូបជាខ្លួនរបស់អញ អំណាចរបស់អ្នក ប្រព្រឹត្តទៅ ក្នុងរូបនោះថា រូបរបស់អញ ចូរយ៉ាងនេះទៅ រូបរបស់អញ កុំយ៉ាងនេះឡើយ បានឬទេ ។ កាលព្រះ សាស្តាទ្រង់ត្រាស់យ៉ាងនេះហើយ សច្ចកនិគន្ថបុត្រក៏នៅស្ងៀមជាគម្រប់ពីរ ដង។ លំដាប់នោះឯង ព្រះមានព្រះភាគទ្រង់ ត្រាស់ដូច្នេះ នឹងសច្ចកនិគន្ថបុត្រ ថា នែអគិ្គវេស្សនៈ អ្នកចូរដោះស្រាយនូវបញ្ហាក្នុងកាល ឥឡូវនេះទៅ កាលឥឡូវនេះមិន​មែនជាកាលអ្នកស្ងៀមទេ នែអគ្គិវេស្សនៈ អ្នកណាមួយ ដែលតថាគតសួរនូវបញ្ហា ប្រកប​ដោយធម៌ ជាគម្រប់៣ដងហើយ​ នៅតែមិនដោះ ស្រាយក្បាលរបស់អ្នកនោះនឹង​បែកជា៧ភាគ ក្នុងទីនុ៎ះពុំខាន ។ សម័យនោះឯង មានយក្ស ម្នាក់ឈ្មោះវជិរបាណី កាន់ដែកដូចជាកែវវជិរ ដែលឆេះច្រាល រន្ទាលភ្លឺសន្ធោសន្ធៅ មកសណ្ឋិតនៅឰដ៏​អាកាស ជាខាងលើនៃសច្ចកនិគន្ថបុត្រ ពោលពាក្យដូច្នេះថា បើសច្ចកនិគន្ថបុត្រនេះ ដែលមានព្រះមានព្រះភាគ ទ្រង់សួរបញ្ហាប្រកបដោយធម៌ ជាគម្រប់៣ដងហើយ នៅតែ មិនដោះស្រាយ អញនឹងបំបែកក្បាលរបស់សច្ចកនិគន្ថបុត្រ នោះ ជា៧ភាគ ក្នុងទីនេះឯង ។ ព្រះមានព្រះភាគនឹងសច្ចកនិគន្ថបុត្រ ក៏បានឃើញយក្ស ឈ្មោះវជិរបាណី នោះប្រាកដ ។ គ្រានោះឯង សច្ចកនិគន្ថបុត្រ ភ័យតក់ស្លុតរន្ធត់​ព្រឺព្រួចរោម ក៏អាងព្រះមានព្រះភាគជា​ទីពឹង អាងព្រះមានព្រះភាគជាទីពួន អាងព្រះមានព្រះភាគជាទីកំចាត់បង់នូវភ័យ ក្រាប ទូលសេចក្តីនេះ ចំពោះ សេចក្តីនេះ ចំពោះព្រះមានព្រះភាគថា សូមព្រះគោតមដ៏ចម្រើន សួរនូវបញ្ហា នឹងខ្ញុំព្រះអង្គចុះ ខ្ញុំព្រះអង្គ នឹងដោះស្រាយឥឡូវនេះ ។</p>
        <p><a class='ref km' id='km៣៨' href='#km៣៨'>៣៨</a>ម្នាលអគ្គិវេស្សនៈ អ្នកសម្គាល់នូវហេតុនោះថាដូចម្តេច អ្នកពោល នូវរូបណាយ៉ាងនោះថា រូបជាខ្លួនរបស់អញ អំណាចរបស់អ្នក ប្រព្រឹត្តទៅក្នុងរូបនោះថា រូបរបស់អញចូរយ៉ាងនេះចុះ រូបរបស់អញចូរកុំយ៉ាងនេះឡើយ បានឬ ។ បពិត្រ​ព្រះគោតមដ៏ចម្រើន សេចក្តីនេះមិនបានទេ ។ ម្នាលអគ្គិវេស្សនៈ អ្នកចូរធ្វើទុកក្នុង ចិត្តចុះ នែអគ្គិវេស្សនៈ លុះអ្នកធ្វើទុកក្នុងចិត្តរួចហើយ ចូរដោះស្រាយខ្លួនឯងចុះ ព្រោះពាក្យខាងចុងរបស់អ្នកមិនជាប់តគ្នានិងពាក្យខាងដើមទេ ឬពាក្យខាងដើមរបស់ អ្នក មិនជាប់តគ្នានិងពាក្យខាងចុង នែអគ្គិវេស្សនៈ អ្នកសម្គាល់នូវហេតុនោះថាដូចម្តេច អ្នកពោលនូវវេទនាណា យ៉ាងនេះថា វេទនាជាខ្លួនរបស់អញ អំណាចរបស់អ្នក ប្រព្រឹត្តក្នុងវេទនានោះថា វេទនារបស់អញ ចូរយ៉ាងនេះទៅ វេទនារបស់អញចូរកុំយ៉ាង នេះ ឡើយបានឬ ។ បពិត្រព្រះគោតមដ៏ចម្រើន សេចកី្តនេះ​ មិនបានទេ ។ ម្នាល អគ្គិវេស្សនៈ អ្នកចូរធ្វើទុកក្នុងចិត្តចុះ នែអគ្គិវេស្សនៈ លុះអ្នកធ្វើទុកក្នុងចិត្តរួចហើយ ចូរដោះស្រាយចុះ ព្រោះពាក្យខាងចុងរបស់អ្នកមិនជាប់តគ្នា និងពាក្យខាងដើមទេ ឬពាក្យខាងដើមរបស់អ្នក ក៏មិនជាប់តគ្នានិងពាក្យខាងចុងដែរ នែអគ្គិវេស្សនៈ អ្នក សម្គាល់នូវហេតុនោះថាដូចម្តេច អ្នកពោលនូវ សញ្ញាណា យ៉ាងនេះថា សញ្ញាជាខ្លួន របស់អញ អំណាចរបស់អ្នកប្រព្រឹត្តទៅ ក្នុងសញ្ញានោះថា សញ្ញារបស់អញ ចូរយ៉ាងនេះ សញ្ញារបស់អញចូរកុំយ៉ាង នេះឡើយ បានឬ ។ បពិត្រព្រះគោតមដ៏ចម្រើនហេតុនេះ មិនបានទេ ។ ម្នាលអគិ្គវេស្សនៈ អ្នកចូរធ្វើទុកក្នុងចិត្តចុះ នែអគ្គិវេស្សនៈ លុះអ្នកធ្វើទុក ក្នុងចិត្តរួច ហើយ ចូរដោះស្រាយចុះ ព្រោះពាក្យខាងចុងរបស់អ្នក មិនជាប់តគ្នានិងពាក្យ ខាងដើមទេ ឬពាក្យខាងដើមរបស់អ្នក ក៏មិនជាប់តគ្នានិងពាក្យខាងចុងដែរ នែ អគ្គិវេស្សនៈ អ្នកសម្គាល់នូវហេតុនោះ ថាដូចម្តេច អ្នកពោលនូវសង្ខារណា យ៉ាងនេះ ថា សង្ខារទាំងឡាយជាខ្លួនរបស់អញ អំណាចរបស់អ្នក ប្រព្រឹត្តទៅក្នុងសង្ខារទាំងនោះថា សង្ខារទាំងឡាយរបស់អញ ចូរយ៉ាងនេះទៅ សង្ខារទាំងឡាយរបស់អញ ចូរកុំយ៉ាងនេះ ឡើយ បានឬ ។ បពិត្រព្រះគោតមដ៏ចម្រើន ហេតុនេះមិនបានទេ ។ ម្នាលអគ្គិវេស្សនៈ អ្នកចូរធ្វើទុកក្នុងចិត្តចុះ នែអគ្គិវេស្សនៈ លុះអ្នកធ្វើទុកក្នុងចិត្តរួចហើយ ចូរអ្នកដោះ ស្រាយចុះព្រោះពាក្យខាងចុងរបស់អ្នក មិនជាប់តគ្នានិងពាក្យខាងដើមទេ ឬពាក្យខាង ដើមរបស់អ្នក ក៏មិនជាប់តគ្នានិងពាក្យខាងចុងដែរ នែអគ្គិវេស្សនៈ អ្នកសម្គាល់ នូវហេតុនោះ ថាដូចម្តេច អ្នកពោលនូវវិញ្ញាណណាយ៉ាងនេះថា វិញ្ញាណជា ខ្លួនរបស់អញ អំណាចរបស់អ្នក អំណាចរបស់អ្នករបស់អ្នក ប្រព្រឹត្តទៅក្នុងវិញ្ញាណនោះថា វិញ្ញាណ របស់អញ ចូរយ៉ាងនេះទៅ វិញ្ញាណរបស់អញ ចូរកុំយ៉ាងនេះឡើយ បានឬ ។ បពិត្រ ព្រះគោតមដ៏ចម្រើន ហេតុនេះមិនបានទេ ។ ម្នាលអគ្គិវេស្សនៈ អ្នកចូរធ្វើទុកក្នុង ចិត្តចុះ នែអគ្គិវេស្សនៈ លុះអ្នកធ្វើទុកក្នុង ចិត្តរួចហើយ ចូរដោះស្រាយចុះ ព្រោះពាក្យ ខាងចុង របស់អ្នក មិនជាប់តគ្នានឹង ពាក្យខាងដើមទេ ឬពាក្យខាងដើមរបស់អ្នក ក៏មិន ជាប់តគ្នា​និងពាក្យខាងចុងដែរ នែអគ្គិវេស្សនៈ អ្នកសម្គាល់នូវហេតុនោះ ថាដូចម្តេច រូបទៀង​ឬមិនទៀង។ ព្រះគោតមដ៏ចម្រើន រូបមិនទៀងទេ ។ របស់ណាដែលមិនទៀង របស់ នោះជា ទុក្ខឬជាសុខ ។ បពិត្រព្រះគោតមដ៏ចម្រើន របស់នោះជាទុក្ខ ។ ចុះរបស់ណា ដែលមិនទៀង ដែលជាទុក្ខ មានសេចក្តីប្រែប្រួលជាធម្មតា គួរឃើញរបស់នោះថា នុ៎ះរបស់អញ នុ៎ះជាអញ នុ៎ះជាខ្លួនរបស់អញ ឬទេ។ បពិត្រព្រះគោតមដ៏ចម្រើន មិនគួរឃើញយ៉ាងនុ៎ះទេ ។ ម្នាលអគ្គិវេស្សនៈ អ្នកសម្គាល់នូវ ហេតុនោះថា ដូចម្តេច វេទនា... សញ្ញា សង្ខារទាំងឡាយ... វិញ្ញាណទៀង ឬមិនទៀង ។ បពិត្រព្រះគោតម ដ៏ចម្រើន វិញ្ញាណមិនទៀងទេ ។ ចុះរបស់ណាដែលមិនទៀង របស់នោះ ជាទុក្ខ ឬជាសុខ ។ បពិត្រព្រះគោតមដ៏ចម្រើន របស់នោះជាទុក្ខ ។ ចុះរបស់ណាដែល មិនទៀង ដែលជាទុក្ខ មានសេចក្តីប្រែប្រួលជាធម្មតា គួរឃើញរបស់នោះថា នុ៎ះរបស់អញ នុ៎ះជាអញ នុ៎ះជាខ្លួនរបស់អញ ឬទេ ។ បពិត្រគោតមដ៏ចម្រើន មិនគួរឃើញយ៉ាងនោះទេ ។ ម្នាលអគ្គិវេស្សនៈ អ្នកសម្គាល់នូវហេតុនោះថា ដូចម្តេច បុគ្គលណាសិ្អតជាប់នឹង សេចកី្តទុក្ខ ប្រកបនឹងសេចក្តីទុក្ខ លិចចុះទៅក្នុងសេចក្តីទុក្ខ ឃើញនូវសេចក្តីទុក្ខថា នុ៎ះជារបស់អញ នុ៎ះជាអញ នុ៎ះជាខ្លួនអញដូច្នេះហើយ បុគ្គលនោះគប្បីកំណត់ដឹងនូវ សេចក្តីទុក្ខដោយខ្លួនឯងបាន ឬក៏គប្បីធ្វើសេចក្តីទុក្ខឲ្យអស់ទៅបាន តើមានឬទេ ។ បពិត្រព្រះគោតមដ៏ចម្រើន នឹងមានដូចម្តេចបាន បពិត្រព្រះគោតមដ៏ចម្រើន ហេតុនេះ មិនមានទេ ។ ម្នាលអគ្គិវេស្សនៈ អ្នកសម្គាល់នូវហេតុនោះថា ដូចម្តេច កាលបើ មានហេតុយ៉ាងនេះ ក្រែងអ្នកជាបុគ្គលជាប់សិ្អតនឹងសេចក្តីទុក្ខ ប្រកបនឹងសេចក្តីទុក្ខ លិចចុះទៅក្នុងសេចក្តីទុក្ខហើយ ឃើញសេចក្តីទុក្ខថា នុ៎ះជារបស់ អញនុ៎ះជាអញ នុ៎ះជាខ្លួនរបស់អញ ដូច្នេះមែនឬ ។ បពិត្រព្រះគោតមដ៏ចម្រើន ថ្វីក៏មិនមានដូច្នោះ បពិត្រព្រះគោតមដ៏ចម្រើន ហេតុនុ៎ះយ៉ាងនេះឯង ។</p>
        <p><a class='ref km' id='km៣៩' href='#km៣៩'>៣៩</a>ម្នាលអគ្គិវេស្សនៈ ដូចជាបុរសអ្នកត្រូវការដោយខ្លឹមឈើ ស្វែងរក ខ្លឹមឈើ ត្រាច់ទៅស្វែងរកខ្លឹមឈើ ក៏កាន់យកនូវដឹងដ៏មុតចូលទៅកាន់ព្រៃ បុរសនោះ ឃើញដើមចេកធំ ក្នុងព្រៃនោះ មានដើមត្រង់សាច់ខ្ចី មិនទាន់កើត មានស្នូលស្ទង ហើយកាត់នូវដើមចេកនោះត្រង់គល់ លុះកាត់គល់រួចហើយ ក៏កាត់ចុង លុះកាត់ចុងរួច ហើយ បកស្រទបចេញ កាលដែលបុរសនោះបកស្រទបចេញ ក៏មិនគប្បីបាន សូម្បីនូវ ស្រាយក្នុងដើមចេកនោះឡើយ នឹងបាន ខ្លឹមមកពីណា សេចក្តីនេះឧបមា យ៉ាងណាមិញ នែអគ្គិវេស្សនៈ អ្នកដែលតថាគតជជីកសួរដេញដោល ក៏ទៅជាមនុស្សសោះសូន្យទទេ ឥតខ្លឹមសារ ចាលចាញ់ក្នុងវាទៈរបស់ខ្លួន មានឧបមេយ្យដូចដើមចេកដូច្នោះឯង នែអគ្គិ- វេស្សនៈ មួយទៀត វាចានេះ អ្នកបានពោលហើយ នាកណ្តាលបរិស័ទ ក្រុងវេសាលីថា បុគ្គលណាដែលអាត្មាអញលើកឡើងនូវទោស ដោយពាក្យសំដីហើយ មិនកក្រើក មិនរំភើប មិនញាប់ញ័រ ទាំងញើសក៏មិនហូរចេញអំពីក្លៀករបស់បុគ្គលណា អាត្មាអញ មិនបានឃើញនូវបុគ្គលនោះ ទោះសមណៈក្តី ព្រាហ្មណ៏កី្ត ដែលមានពួក​ មានគណៈ ជាអាចារ្យនៃគណៈ ឬក៏បានប្តេជ្ញាខ្លួនថា ជាអរហន្តសម្មាសម្ពុទ្ធទេ ឯអាត្មា បើគប្បី លើកឡើងនូវទោស ដោយពាក្យសំដី ចំពោះទៅលើបង្គោល ដែលជារបស់គ្មាន ចេតនាសោះ បង្គោលនោះ លុះអាត្មាលើកឡើងនូវទោស ដោយពាក្យសំដីហើយ ក៏គប្បី កក្រើក រំភើប ញាប់ញ័រមិនខាន និយាយទៅថី្វដល់មនុស្សជាតផងគ្នា ម្នាលអគ្គិវេស្សនៈ ចំណែកអ្នកមានតំណក់ញើសខ្លះ ហូរចេញអំពីថ្ងាសទំលុះសំពត់បង់ក ហើយធ្លាក់ទៅ ដល់លើផែនដីហើយ នែអគ្គិវេស្សនៈ ឯតថាគត ឥឡូវនេះ ឥតមានញើសក្នុងកាយទេ ។ ព្រោះហេតុដូច្នោះ ព្រះមានព្រះភាគទ្រង់បើក នូវព្រះកាយ ដែលមានសម្បុរដូចជាពណ៌ នៃមាស ក្នុងបរិស័ទនោះ ។ កាលបើ ព្រះមានព្រះភាគ ទ្រង់ត្រាស់យ៉ាងនេះហើយ សច្ចកនិគន្ថបុត្ត ក៏អង្គុយស្ងៀម អៀនអន់ ដាក់កសំយុងមុខចុះក្រោម ជ្រប់ស្រងូត មិនក្លៀវក្លា ។</p>
        <p><a class='ref km' id='km៤០' href='#km៤០'>៤០</a>គ្រានោះឯង លិច្ឆវិបុត្រឈ្មោះទុម្មុខៈ ដឹងច្បាស់ថា សច្ចកនិគន្ថបុត្ត ស្ងៀម អៀនអន់ ដាក់កសំយុងមុខចុះក្រោម ជ្រប់ស្រងូត មិនក្លៀវក្លា ហើយក្រាបបង្គំ ទូលព្រះមានព្រះភាគ ដូច្នេះថា បពិត្រព្រះមានព្រះភាគ ខ្ញុំព្រះអង្គសូមសម្តែងពាក្យឧបមា បន្តិច ។ ព្រះមានព្រះភាគទ្រង់ត្រាស់ថា ម្នាលទុម្មុខៈ ចូរអ្នកសម្តែងពាក្យឧបមានោះ ទៅមើល ។ បពិត្រព្រះអង្គដ៏ចម្រើន ដូចជាស្រះបោក្ខរណីនៅជិតស្រុកឬនិគម មានក្តាម នៅក្នុងស្រះបោក្ខរណីនោះ បពិត្រព្រះអង្គដ៏ចម្រើន លំដាប់នោះ ក្មេងប្រុស ឬក្មេងស្រី ទាំងឡាយជាច្រើន ចេញអំពីស្រុកឬនិគមនោះ ចូលទៅកាន់ស្រះបោក្ខរណី លុះ ចូលទៅដល់ហើយ ក៏ចុះទៅកាន់ស្រះបោក្ខរណីនោះ ហើយចាប់ក្តាមនោះ ស្រង់អំពីទឹក មកដាក់នៅលើគោក បពិត្រព្រះអង្គដ៏ចម្រើន ក្តាមនោះហាចេញនូវដង្កៀបណា ៗ ក្មេងប្រុសឬក្មេងស្រីទាំងនោះ ក៏កាច់បំបាក់បំបែកនូវដង្កៀបនោះ ៗ ដោយកំណាត់ ឈើកី្ត ដោយអំបែងក្តី បពិត្រព្រះអង្គដ៏ចម្រើន កាលបើយ៉ាងនេះហើយ ក្តាមនោះ ដែលមានដង្កៀបទាំងអស់ គេកាច់បំបាក់បំបែងអស់ហើយ មិនគួរដើម្បីនឹងចុះទៅកាន់ ស្រះបោក្ខរណីនោះទៀតបានដូចកាល មុនទេ មានឧបមាដូចម្តេចមិញ បពិត្រព្រះអង្គ ដ៏ចម្រើន សេចកី្តចំរូងចំរាសគឺទិដិ្ឋ ពុតត្បុតគឺទិដិ្ឋនឹងសេចក្តីញាប់ញ័រគឺទិដិ្ឋណានីមួយ របស់សច្ចកនិគន្ថបុត្រ ក៏សេចកី្តចំរូងចំរាសជាដើមនោះ ព្រះមានព្រះភាគទ្រង់កាច់ បំបាក់បំបែងហើយ បពិត្រព្រះអង្គដ៏ចម្រើន កាលឥឡូវនេះ សច្ចកនិគន្ថបុត្រមិនគួរ នឹងមានសេចក្តីប្រាថ្នាថា នឹងលើកឡើងនូវវាទៈ ចូលទៅរកព្រះមានព្រះភាគទៀតទេមាន ឧបមេយ្យដូច្នោះឯង ។ កាលបើទុម្មុខលិច្ឆវិបុត្ត និយាយយ៉ាងនេះហើយ សច្ចកនិគន្ថបុត្រ ក៏ពោលពាក្យនេះទៅនឹងទុម្មុខលិច្ឆវិបត្តថា នែទុម្មុខៈ អ្នកចូរ ឈប់សិន នែទុម្មុខៈ អ្នកចូរ ឈប់សិន នែទុម្មុខៈ អ្នកជាបុគ្គលមានមាត់រឹង យើងមិនមែនប្រឹក្សាជាមួយនឹងអ្នកទេ ក្នុងទីនេះយើងនឹងប្រឹក្សាជាមួយព្រះគោតមដ៏ចម្រើនថា បពិត្រព្រះគោតមដ៏ចម្រើន វាចា នេះ ជាវាចារបស់យើងទាំងឡាយផង របស់សមណព្រាហ្មណ៍ដ៏ ច្រើនដទៃផង ចូរស្វែង ទុកចុះ ការបញ្ចេញនូវវាចានេះ ក៏ហាក់ដូចជាគ្រាន់តែនិយាយទៅទេ ។</p>
        <p><a class='ref km' id='km៤១' href='#km៤១'>៤១</a>សច្ចកនិគន្ថបុត្រ ក្រាបបង្គំទូលសួរថា សាវ័ករបស់ព្រះគោតមដ៏ចម្រើន ជាអ្នកធ្វើតាមពាក្យប្រៀនប្រដៅ ប្រព្រឹត្តតាមដំបូន្មាន ប្រព្រឹត្តកន្លង សេចក្តីសង្ស័យ ហើយ ប្រាសចាកសេចកី្តងឿងឆ្ងល់ហើយ ដល់នូវសេចកី្តក្លៀវក្លា មិនជឿអ្នកដទៃ ក្នុងសាសនានៃព្រះសាស្តា ដោយហេតុមានប៉ុន្មានយ៉ាង ។ ម្នាលអគិ្គវេស្សនៈ រូបណា នីមួយ ជាអតីតអនាគត និងបច្ចុប្បន្ន ជារូបខាងក្នុងក្តី ខាងក្រៅក្តី គ្រោតគ្រាតកី្ត លិ្អតក្តី ថោកទាបក្តី ឧត្តមកី្ត មួយទៀត​ រូបណានៅក្នុងទីឆ្ងាយក្តី ក្នុងទីជិតក្តី រូបទាំងអស់នោះ បានឈ្មោះថារូប សាវ័ករបស់តថាគតក្នុងសាសនានេះ តែងឃើញនូវរូបនុ៎ះតាមសេចក្តី ពិត ដោយបញ្ញាដ៏ប្រពៃយ៉ាងនេះថា នុ៎ះ មិនមែនរបស់អញ នុ៎ះមិនមែនជាអញ នុ៎ះមិនមែន ជាខ្លួនរបស់អញ ។ វេទនា ណានីមួយ ។បេ។ សញ្ញាណានីមួយ... សង្ខារទាំងឡាយណា នីមួយ... វិញ្ញាណណានីមួយ ជាអតីត អនាគត និងបច្ចុប្បន្ន ជាវិញ្ញាណ ខាងក្នុងក្តី ខាងក្រៅកី្ត គ្រោតគ្រាតកី្ត លិ្អតកី្ត ថោកទាបក្តី ឧត្តមកី្ត មួយទៀត វិញ្ញាណណា ដែលមាននៅក្នុងទីឆ្ងាយកី្ត ក្នុងទីជិតកី្ត វិញ្ញាណទាំងអស់នោះ បានឈ្មោះថា វិញ្ញាណ សាវ័ករបស់តថាគតតែងឃើញនូវវិញ្ញាណនុ៎ះ តាមសេចកី្តពិត ដោយបញ្ញាដ៏ប្រពៃយ៉ាង នេះថា នុ៎ះមិនមែនជារបស់អញ នុ៎ះមិនមែនជាអញ នុ៎ះមិន មែនជាខ្លួនរបស់អញ ។ នែអគ្គិវេស្សនៈ សាវ័ករបស់តថាគត ជាអ្នកធ្វើតាម ពាក្យប្រៀនប្រដៅ ប្រព្រឹត្តតាម ដំបូន្មាន ប្រព្រឹត្តនូវសេចកី្តសង្ស័យហើយ ប្រាសចាកសេចកី្តងឿងឆ្ងល់ហើយ ដល់នូវ សេចកី្តក្លៀវក្លា មិនជឿបុគ្គលដទៃ ក្នុងសាសនានៃព្រះសាស្តា ដោយហេតុមានប្រមាណ ប៉ុណ្ណេះឯង ។</p>
        <p><a class='ref km' id='km៤២' href='#km៤២'>៤២</a>សច្ចកនិគន្ថបុត្រក្រាបទូលសួរថា បពិត្រព្រះគោតមដ៏ចម្រើន ភិក្ខុ ដែលឈ្មោះថាអរហន្តខីណាស្រព មានព្រហ្មចារ្យនៅរួចហើយ មានសោឡសកិច្ច ធ្វើរួចហើយ មានគ្រឿងធ្ងន់ដាក់ចុះហើយ មានប្រយោជន៍របស់ខ្លួន សម្រេចហើយ មានសំយោជនៈ ក្នុងភពអស់ហើយ មានចិត្តរួចស្រឡះហើយ ព្រោះបានត្រាស់ដឹង ដោយប្រពៃ ដោយហេតុមានប្រមាណប៉ុន្មាន ។ ម្នាលអគិ្គវេស្សនៈ រូបណានីមួយ ជាអតីត អនាគត និងបច្ចុប្បន្ន ជារូបខាងក្នុងក្តី ខាងក្រៅកី្ត គ្រោតគ្រាតកី្ត ល្អិតកី្ត ថោកទាបកី្ត ឧត្តមកី្ត មួយទៀត រូបណាមាននៅក្នុងទីឆ្ងាយកី្ត ក្នុងទីជិតកី្ត រូបទាំងអស់នោះ បានឈ្មោះ ថារូប ភិក្ខុក្នុងសាសនានេះ មានចិត្តផុតស្រឡះហើយ ដោយមិនមានសេចកី្តប្រកាន់ មាំ ព្រោះឃើញនូវរូបនុ៎ះតាមសេចកី្តពិត ដោយបញ្ញាដ៏ប្រពៃយ៉ាងនេះថា នុ៎ះមិនមែនជារបស់ អញ នុ៎ះមិនមែនជាអញ នុ៎ះមិនមែនជាខ្លួនរបស់អញ។ វេទនាណានីមួយ... សញ្ញាណា នីមួយ... សង្ខារទាំងឡាយណានីមួយ... វិញ្ញាណណានីមួយ​ ជាអតីត អនាគត និងបច្ចុប្បន្ន ជាវិញ្ញាណខាងក្នុងកី្ត ខាងក្រៅក្តី គ្រោតគ្រាតកី្ត លិ្អតកី្ត ថោកទាបកី្ត ឧត្តមកី្ត មួយទៀត វិញ្ញាណណាមាននៅ ក្នុងទីឆ្ងាយកី្ត ក្នុងទីជិតក្តី វិញ្ញាណទាំងអស់នោះ បានឈ្មោះថា វិញ្ញាណ ភិក្ខុមានចិត្តផុតស្រឡះហើយ ដោយមិនមានសេចកី្តប្រកាន់មាំ ព្រោះ ឃើញនូវវិញ្ញាណនុ៎ះ តាមសេចកី្តពិត ដោយបញ្ញាដ៏ប្រពៃយ៉ាងនេះថា នុ៎ះមិន មែនជារបស់អញ នុ៎ះមិនមែនជាអញ នុ៎ះមិនមែនជាខ្លួនរបស់អញ ។ ម្នាលអគិ្គវេស្សនៈ ភិក្ខុដែលឈ្មោះថាព្រះអរហន្ត ខីណាស្រព មានព្រហ្មចារ្យនៅរួចហើយ មានសោឡស-កិច្ចធើ្វរួចហើយ មានគ្រឿងធ្ងន់ ដាក់ចុះហើយ មានប្រយោជន៍របស់ខ្លួនសម្រេចហើយ មានសំយោជនៈក្នុងភពអស់ ហើយ ព្រោះបានត្រាស់ដឹង ដោយប្រពៃដោយហេតុមាន ប្រមាណ​ប៉ុណ្ណេះឯង ។ ម្នាលអគិ្គវេស្សនៈ លុះភិក្ខុនោះ មានចិត្តផុតស្រឡះយ៉ាងនេះ ហើយ តែងប្រកប ដោយ អនុត្តរិយៈ ទាំង ៣ គឺ ទស្សនានុត្តរិយៈ១ បដិបទានុត្តរិយៈ១ វិមុត្តានុត្តរិយៈ១ ។ ម្នាលអគិ្គវេស្សនៈ ភិក្ខុមានចិត្តផុតស្រឡះយ៉ាងនេះហើយ តែង ធ្វើសក្ការៈ គោរពរាប់អាន បូជានូវតថាគតដោយគិតថា ព្រះមានព្រះភាគអង្គនោះ ទ្រង់ត្រាស់ដឹងនូវ សច្ចធម៌ទាំង ៤​ ហើយ ទ្រង់សម្តែងធម៌ ដើម្បីញុំាងពួកជនដទៃឲ្យ ត្រាស់ ដឹងផង ព្រះមានព្រះភាគអង្គនោះ ព្រះអង្គទូន្មាននូវឥន្ទ្រិយហើយ ទ្រង់សម្តែងធម៌ ដើម្បីញុំាំងសត្វ​ឲ្យទូន្មាន នូវឥន្ទ្រិយ ព្រះមានព្រះភាគអង្គនោះ ព្រះអង្គបានរម្ងាប់បង់នូវ​កិលេសហើយ ទ្រង់សម្តែងធម៌ ដើម្បីញុំាំងសត្វឲ្យរម្ងាប់បង់នូវកិលេស ព្រះមាន-ព្រះភាគ អង្គនោះ ព្រះអង្គឆ្លង ( នូវអន្លង់ទាំង​ ៤ ) ហើយ ទ្រង់សម្តែងធម៌ ដើម្បីញុំាំងសត្វ ឲ្យឆ្លងនូវអន្លង់ទាំង​ ៤ ព្រះមានព្រះភាគអង្គនោះ ព្រះអង្គរំលត់នូវកិលេស ហើយ ទ្រង់សម្តែងធម៌ ដើម្បីញុំាំងសត្វឲ្យរំលត់កិលេស ។</p>
        <p><a class='ref km' id='km៤៣' href='#km៤៣'>៤៣</a>កាលដែលព្រះមានព្រះភាគ ទ្រង់សម្តែងយ៉ាងនេះហើយ សច្ចកនិគន្ថបុត្រ ក៏ក្រាបបង្គំទូលព្រះមានព្រះភាគដូច្នេះថា បពិត្រព្រះគោតមដ៏ចម្រើន ខ្ញុំព្រះអង្គជាអ្នក កំចាត់បង់នូវគុណ ខ្ញុំព្រះអង្គជាអ្នកឃ្នើសឃ្នងដោយវាចា ព្រោះហេតុថា ខ្ញុំព្រះអង្គបាន សម្គាល់នូវព្រះគោតមដ៏ចម្រើន ថាជាបុគ្គលគួរសង្កត់សង្កិន នូវវាទៈដោយវាទៈបាន បពិត្រព្រះគោតមដ៏ចម្រើន សេចកី្តចម្រើនមិនគួរមានដល់បុរស ព្រោះសង្កត់សង្កិននូវ ដំរីចុះប្រេង សេចកី្តចម្រើនមិន គួរមានដល់បុរស សេចកី្តចម្រើនគួរមានដល់បុរស ព្រោះបានសង្កត់សង្កិន ឬលត់នូវគំនរភ្លើងដែលកំពុងឆេះសេចក្តីចម្រើនមិនគួរមានដល់ បុរស ព្រោះបានសង្កត់សង្កិននូវព្រះគោតមដ៏ចម្រើនទេ បពិត្រព្រះគោតមដ៏ចម្រើន សេចកី្តចម្រើន គួរមានដល់បុគ្គល ព្រោះបានសង្កត់សង្កិននូវអាសិរពិស ដែលមានពិស ដ៏ពន្លឹក សេចកី្តចម្រើនមិនគួរមាន ដល់បុរស ព្រោះបានសង្កត់សង្កិននូវព្រះគោតម ដ៏ចម្រើនទេ បពិត្រព្រះគោតមដ៏ចម្រើន ខ្ញុំព្រះអង្គជាអ្នកកំចាត់បង់នូវគុណ ខ្ញុំព្រះអង្គជា អ្នកឃ្នើសឃ្នង ដោយវាចា ព្រោះហេតុថាខ្ញុំព្រះអង្គបានសម្គាល់នូវព្រះគោតមដ៏ចម្រើន ថាជា បុគ្គលគួរសង្កត់សង្កិននូវវាទៈ ដោយវាទៈបាន សូមព្រះគោតមដ៏ចម្រើនទទួល ភត្តរបស់ខ្ញុំ ដើម្បីឆាន់ក្នុងថ្ងៃស្អែក ជាមួយនឹងភិក្ខុសង្ឃ ។ ព្រះមានព្រះភាគ ទ្រង់ទទួល និមន្តដោយតុណ្ហីភាព ។ លំដាប់នោះ សច្ចកនិគន្ថបុត្រ បានដឹងច្បាស់នូវកិរិយាទទួល និមន្ត របស់ព្រះមានព្រះភាគហើយ ក៏និយាយនឹងព្រះបាទលិច្ឆវីទាំងនោះថា ព្រះបាទ លិច្ឆវីទាំងឡាយដ៏ចម្រើន ចូរស្តាប់ពាក្យ របស់អាត្មា ព្រះសមណគោតម អាត្មានិមន្ត ហើយ ដើម្បីឆាន់ក្នុងថ្ងៃស្អែក ជាមួយនឹងភិក្ខុសង្ឃ បពិត្រទាំងឡាយ គួរយកវត្ថុណាមក ឲ្យអាត្មា មួយទៀត វត្ថុណាដែលជារបស់សមគួរ ដល់សមណគោតមនោះ បពិត្រទាងឡាយ គួរដឹងវត្ថុនោះៗ ។​ លុះកន្លងរាត្រីនោះទៅហើយ ទើបព្រះបាទលិច្ឆវីទាំង នោះ ក៏នាំនូវភត្តាភិហារ ប្រមាណ ៥០០ សម្រាប់ដល់សច្ចកនិគន្ថបុត្រ ។ លំដាប់នោះ សច្ចកនិគន្ថបុត្រ បានតាក់តែងនូវខាទនីយៈនិងភោជនីយៈដ៏ឧត្តម ក្នុងអារាមរបស់ខ្លួន ហើយ ចាត់បម្រើឲ្យទៅក្រាបទូលភត្តកាល ដល់ព្រះមានព្រះភាគថា បពិត្រព្រះគោតម​ដ៏ចម្រើន កាលគួរហើយ ភត្តក៏សម្រេចហើយ ។</p>
        <p><a class='ref km' id='km៤៤' href='#km៤៤'>៤៤</a>លំដាប់នោះ ព្រះមានព្រះភាគទ្រង់ស្បង់ប្រដាប់ដោយបាត្រចីវរ ក្នុងបុព្វណ្ហ-សម័យ ហើយស្តេចចូលទៅកាន់អារាមរបស់សច្ចកនិគន្ថបុត្រ លុះចូលទៅដល់ហើយ ទ្រង់គង់លើអាសនៈដែលគេរៀបចំថ្វាយជាមួយនឹងភិក្ខុសង្ឃ ។ គ្រានោះឯង សច្ចក-និគន្ថបុត្រក៏អង្គាសព្រះភិក្ខុសង្ឃមានព្រះពុទ្ធជា ប្រធានឲ្យឆាន់ឆ្អែតស្កប់ស្កល់ ដោយ ខាទនីយៈ និងភោជនីយាហារដ៏ឧត្តម ដោយដៃរបស់ខ្លួន ត្រាតែភិក្ខុសង្ឃហាមឃាត់ ។ គ្រានោះ សច្ចកនិគន្ថបុត្រ កំណត់ដឹងថា ព្រះមានព្រះភាគទ្រង់ឆាន់រួចហើយ ដាក់ ព្រះហស្ត​ចុះចាកបាត្រហើយ ក៏កាន់យកនូវអាសនៈទាបមួយអង្គុយក្នុងទីដ៏សមគួរ ។ លុះសច្ចកនិគន្ថបុត្រអង្គុយក្នុងទីដ៏សមគួរហើយ ក៏ក្រាបបង្គំទូលព្រះមានព្រះភាគដូច្នេះ ថា បពិត្រព្រះគោតមដ៏ចម្រើន បុណ្យណាដែលមានក្នុងទីនេះផង បុណ្យដទៃ អំពីទាននេះ ផង ក៏បុណ្យនោះឯង ចូរប្រព្រឹត្តទៅដើម្បីសេចកី្តសុខដល់ទាយកទាំងឡាយ ។ ព្រះសម្ពុទ្ធ បរមគ្រូ ទ្រង់មានព្រះពុទ្ធដីកាថា ម្នាលអគិ្គវេស្សនៈ បុណ្យណាមួយ ដែលអាស្រ័យ នូវទកិ្ខណេយ្យបុគ្គលប្រាកដដូចអ្នក ដែលជាបុគ្គលមិនទាន់ ប្រាសចាក រាគៈ មិនទាន់ ប្រាសចាកទោសៈ មិនទាន់ប្រាសចាកមោហៈ បុណ្យនោះនឹងកើតមានដល់ ទាយក ទាំងឡាយ នែអគ្គិវេស្សនៈ មួយទៀត បុណ្យណា ដែលអាស្រ័យនូវទក្ខិណេយ្យ បុគ្គល ប្រាកដបុគ្គលដូចជាតថាគត ជាបុគ្គលប្រាសចាករាគៈ ប្រាសចាកទោសៈ ប្រាសចាក មោហៈហើយ បុណ្យនោះនឹងកើតមានដ៏អ្នក ។</p>
        <p>ចប់ ចូឡសច្ចកសូត្រ ទី​ ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>