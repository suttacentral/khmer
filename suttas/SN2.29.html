<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.29' lang='km'>
        <header>
            <ul>
            </ul>
            <h1>សុសិមសូត្រ ទី ៩</h1>
        </header>
        <p><a class='ref km' id='km៣០៧' href='#km៣០៧'>៣០៧</a>សាវត្ថីនិទាន ។ គ្រានោះ ព្រះអានន្ទមានអាយុបានចូលទៅគាល់ព្រះមានព្រះភាគ លុះចូលទៅដល់ហើយ ក៏ក្រាបថ្វាយបង្គំព្រះមានព្រះភាគ ហើយអង្គុយក្នុងទីសមគួរ ។ លុះព្រះអានន្ទមានអាយុ អង្គុយក្នុងទីសមគួរហើយ ​ ព្រះមានព្រះភាគទ្រង់ត្រាស់សួរដូច្នេះថា ម្នាលអានន្ទ សារីបុត្ត គាប់ចិត្តនឹងអ្នក ដែរឬ ។ ព្រះអានន្ទ ក្រាបបង្គំទូលថា ​​​​​បពិត្រព្រះអង្គដ៏ចម្រើន មិនសមបើនឹងថា ព្រះសារីបុត្តមានអាយុ មិនគាប់ចិត្ត​នឹង បុគ្គលមិនពាល មិនប្រទូស្ត មិនវង្វេង ​​មិនមានចិត្តវិបល្លាសទេ បពិត្រព្រះអង្គដ៏ចម្រើន ដ្បិតព្រះសារីបុត្តមានអាយុ ជាបណ្ឌិត​​​​​ បពិត្រព្រះអង្គដ៏ចម្រើន ព្រះសារីបុត្តមានអាយុ មានបញ្ញាច្រើន បពិត្រព្រះអង្គដ៏ចម្រើន ព្រះសារីបុត្តមានអាយុ មានបញ្ញាក្រាស់ បពិត្រព្រះអង្គដ៏ចម្រើន ព្រះសារីបុត្តមានអាយុ មានបញ្ញាជាគ្រឿងរីករាយ បពិត្រព្រះអង្គដ៏ចម្រើន ព្រះសារីបុត្តមានអាយុ មានបញ្ញារហ័ស បពិត្រព្រះអង្គដ៏ចម្រើន ព្រះសារីបុត្តមានអាយុ មានបញ្ញាមុត បពិត្រព្រះអង្គដ៏ចម្រើន ព្រះសារីបុត្តមានអាយុ មានបញ្ញាជាគ្រឿងទម្លាយនូវកិលេស បពិត្រព្រះអង្គដ៏ចម្រើន ព្រះសារីបុត្តមានអាយុ គ្មានសេចក្ដីប្រាថ្នា បពិត្រព្រះអង្គដ៏ចម្រើន ព្រះសារីបុត្តមានអាយុ ជាអ្នកសន្ដោស បពិត្រព្រះអង្គដ៏ចម្រើន ព្រះសារីបុត្តមានអាយុ ជាអ្នកស្ងប់ស្ងាត់ បពិត្រព្រះអង្គដ៏ចម្រើន ព្រះសារីបុត្តមានអាយុ ជាអ្នកមិនច្រឡូកច្រឡំដោយគ្រហស្ថ បពិត្រព្រះអង្គដ៏ចម្រើន ព្រះសារីបុត្តមានអាយុ មានព្យាយាមប្រារព្ធហើយ បពិត្រព្រះអង្គដ៏ចម្រើន ព្រះសារីបុត្តមានអាយុ ជាអ្នកប៉ិនសំដី បពិត្រព្រះអង្គដ៏ចម្រើន ព្រះសារីបុត្តមានអាយុ ជាអ្នកអត់ទ្រាំនឹងពាក្យសំដី បពិត្រព្រះអង្គដ៏ចម្រើន ព្រះសារីបុត្តមានអាយុ ជាអ្នកដាស់តឿនគេ បពិត្រព្រះអង្គដ៏ចម្រើន ព្រះសារីបុត្តមានអាយុ ជាអ្នកតិះដៀលបុគ្គលបាប បពិត្រព្រះអង្គដ៏ចម្រើន មិនសមបើនឹងថា ព្រះ សារីបុត្តមានអាយុ មិនគាប់ចិត្តនឹងបុគ្គលមិនពាល មិនប្រទូស្ដ មិនវង្វេង មិនមានចិត្ត វិបល្លាសទេ ​ ។​</p>
        <p><a class='ref km' id='km៣០៨' href='#km៣០៨'>៣០៨</a>ព្រះអង្គត្រាស់ថា ម្នាលអានន្ទ ហេតុនុ៎ះយ៉ាងនេះឯង ម្នាលអានន្ទ ហេតុនុ៎ះ យ៉ាងនេះឯង ម្នាលអានន្ទ មិនសមបើនឹងថា សារីបុត្ត មិនគាប់ចិត្តនឹងបុគ្គល​មិនពាល មិនប្រទូស្ដ មិនវង្វេង មិនមានចិត្តវិបល្លាសទេ ម្នាលអានន្ទ ដ្បិតសារីបុត្ត ជាបណ្ឌិត ម្នាលអានន្ទ សារីបុត្ត ជាអ្នកមានបញ្ញាច្រើន ម្នាលអានន្ទ សារីបុត្ត ជាអ្នកមាន​បញ្ញាក្រាស់ ម្នាលអានន្ទ សារីបុត្ត មានបញ្ញាជាគ្រឿងរីករាយ ម្នាលអានន្ទ សារីបុត្ត មានបញ្ញា​រហ័ស ម្នាលអានន្ទ សារីបុត្ត មានបញ្ញាមុត ម្នាលអានន្ទ សារីបុត្ត​មាន​បញ្ញា​ជា​គ្រឿងទម្លាយនូវកិលេស ម្នាលអានន្ទ សារីបុត្ត គ្មានសេចក្ដីប្រាថ្នា ម្នាលអានន្ទ សារីបុត្ត ជាអ្នកសន្ដោស ម្នាលអានន្ទ សារីបុត្ត ជាអ្នកស្ងប់ស្ងាត់ ម្នាលអានន្ទ សារីបុត្ត ជាអ្នកមិន​ច្រឡូកច្រឡំដោយគ្រហស្ថ ម្នាលអានន្ទ សារីបុត្ត ជាអ្នកមានព្យាយាមប្រារព្ធហើយ ម្នាលអានន្ទ សារីបុត្ត ជាអ្នកប៉ិនសំដី ម្នាលអានន្ទ សារីបុត្ត ជាអ្នកអត់ទ្រាំនឹងពាក្យសំដី ម្នាលអានន្ទ សារីបុត្ត ជាអ្នកដាស់តឿនគេ ម្នាលអានន្ទ សារីបុត្ត ជាអ្នកតិះដៀល​បុគ្គល​បាប ម្នាលអានន្ទ មិនសមបើនឹងថា សារីបុត្ត មិនគាប់ចិត្តនឹងបុគ្គលមិនពាល មិនប្រទូស្ដ មិនវង្វេង មិនមានចិត្តវិបល្លាសទេ ​ ។​</p>
        <p><a class='ref km' id='km៣០៩' href='#km៣០៩'>៣០៩</a>គ្រាកាលដែលព្រះមានព្រះភាគ កំពុងត្រាស់សរសើរគុណរបស់ព្រះសារីបុត្តមានអាយុ ក៏សុសិមទេវបុត្តដែលមានទេវបុត្តជាបរិស័ទជាច្រើន ហែហម​ចូល​ទៅគាល់ព្រះមានព្រះភាគ លុះចូលទៅដល់ ក្រាបថ្វាយ បង្គំព្រះមានព្រះភាគ ហើយ​ឋិត​នៅ ក្នុងទីសមគួរ ។ លុះសុសិមទេវបុត្ត ឋិតនៅក្នុងទីសមគួរហើយ ក៏ក្រាបបង្គំ​ទូលព្រះមានព្រះភាគដូច្នេះថា បពិត្រព្រះមានព្រះភាគ ហេតុនុ៎ះយ៉ាងនេះឯង បពិត្រព្រះ​សុគត ហេតុនុ៎ះ យ៉ាងនេះឯង បពិត្រព្រះអង្គដ៏ចម្រើន មិនសមបើនឹងថា ព្រះសារីបុត្ត​មានអាយុ មិនគាប់ចិត្តនឹងបុគ្គលមិនពាល មិនប្រទូស្ដ មិនវង្វេង មិនមានចិត្តវិបល្លាសទេ ​បពិត្រព្រះអង្គដ៏ចម្រើន ដ្បិតព្រះសារីបុត្តមានអាយុ ជាបណ្ឌិត ។ បេ ។ បពិត្រព្រះអង្គ​ដ៏ចម្រើន ព្រះសារីបុត្តមានអាយុ ជាអ្នកតិះដៀលបុគ្គលបាប បពិត្រព្រះអង្គដ៏ចម្រើន មិនសមបើនឹងថា ព្រះសារីបុត្តមានអាយុ មិនគាប់ចិត្តនឹងបុគ្គលមិនពាល មិនជាអ្នក​ប្រទូស្ដ មិនវង្វេង មិនមានចិត្តវិបល្លាសទេ ​បពិត្រព្រះអង្គដ៏ចម្រើន ព្រោះថាខ្ញុំព្រះអង្គ​ បានចូលទៅកាន់សំណាក់ទេវ-បុត្តជាបរិស័ទ ក៏បានឮសំឡេងជាច្រើន ដូច្នេះដែរថា ព្រះ​សារីបុត្តមានអាយុ ជាបណ្ឌិត ព្រះសារីបុត្តមានអាយុ មានបញ្ញាច្រើន ព្រះសារីបុត្ត​មានអាយុ មានបញ្ញាក្រាស់ ព្រះសារីបុត្តមានអាយុ មានបញ្ញាជាគ្រឿងរីរាយ ព្រះ​សារីបុត្ត​​មានអាយុ មានបញ្ញារហ័ស ព្រះសារីបុត្តមានអាយុ មានបញ្ញាមុត ព្រះសារីបុត្ត​មានអាយុ មានបញ្ញាជាគ្រឿងទម្លាយនូវកិលេស ព្រះសារីបុត្តមានអាយុ គ្មានសេចក្ដី​ប្រាថ្នា ព្រះសារីបុត្តមានអាយុ ជាអ្នកសន្ដោស ព្រះសារីបុត្តមានអាយុ ជាអ្នកអ្នក​ស្ងប់ស្ងាត់ ព្រះសារីបុត្តមានអាយុ ជាអ្នកមិនច្រឡូកច្រឡំដោយគ្រហស្ថ ព្រះសារីបុត្ត​មានអាយុ មានព្យាយាមប្រារព្ធហើយ ព្រះសារីបុត្តមានអាយុ ជាអ្នកប៉ិនសំដី ព្រះសារីបុត្ត​មានអាយុ ជាអ្នកអត់ទ្រាំនឹងពាក្យសំដី ព្រះសារីបុត្តមានអាយុ ជាអ្នកដាស់តឿនគេ ព្រះ​សារីបុត្តមានអាយុ ជាអ្នកតិះដៀលបុគ្គលបាប បពិត្រព្រះអង្គដ៏ចម្រើន មិនសមបើនឹងថា ព្រះសារីបុត្តមានអាយុ មិនគាប់ចិត្តនឹងបុគ្គលមិនពាល មិនប្រទូស្ដ មិនវង្វេង មិនមានចិត្តវិបល្លាសទេ ​ ។​</p>
        <p><a class='ref km' id='km៣១០' href='#km៣១០'>៣១០</a>គ្រាកាលដែលសុសិមទេវបុត្ត កំពុងសរសើរគុណ នៃព្រះ​សារីបុត្ត​មានអាយុ ក៏ទេបុត្តជាបរិស័ទ របស់សុសិមទេវបុត្តនោះ មានសេចក្ដី​ត្រេកអរ រីករាយ​ កើតបីតិសោមនស្ស បញ្ចេញនូវរស្មី ​​​​​​មានប្រការផ្សេងៗ ។ </p>
        <p><a class='ref km' id='km៣១១' href='#km៣១១'>៣១១</a>កែវពៃទូរ្យដ៏ល្អ ប្រកបដោយជាតិដ៏បរិសុទ្ធ មានជ្រុង ៨ ដែលជាងបានច្នៃ ដោយល្អ ហើយដាក់លើសំពត់កម្ពលលឿងទុំ រមែងភ្លឺច្រាល រុងរឿង យ៉ាងណាមិញ កាលដែលសុសិមទេវបុត្ត កំពុងសរសើរគុណ នៃព្រះសារីបុត្តមានអាយុ ក៏ទេវបុត្ត ជាបរិស័ទ របស់សុសិមទេវបុត្តនោះ មានសេចក្ដីត្រេកអរ រីករាយ​ កើតបីតិសោមនស្ស បញ្ចេញនូវរស្មី ​​​​​​មានប្រការផ្សេងៗ ក៏យ៉ាងនោះដែរ ។ </p>
        <p><a class='ref km' id='km៣១២' href='#km៣១២'>៣១២</a>គ្រឿងប្រដាប់ជាវិការៈនៃមាសជម្ពោនទ ដែលកូនជាងមាសដ៏ប៉ិនប្រសប់​ បានឲ្យដីលើមាត់បាវ ​ហើយយកមកដាក់លើសំពត់កម្ពលលឿងទុំ រមែងភ្លឺច្រាល រុងរឿង យ៉ាងណាមិញ ក៏ទេវបុត្តជាបរិស័ទ របស់សុសិមទេវបុត្ត ។ បេ ។ បញ្ចេញរស្មី ​​​​​​មានប្រការផ្សេងៗ យ៉ាងនោះឯង ។​</p>
        <p><a class='ref km' id='km៣១៣' href='#km៣១៣'>៣១៣</a>ផ្កាយព្រឹក ព្ធដ៏អាកាសដ៏ស្រឡះប្រាសចាកពពក ក្នុងសរទសម័យ រមែងភ្លឺច្រាល រុងរឿង យ៉ាងណាមិញ កាលដែលសុសិមទេវ-បុត្ត កំពុងសរសើរគុណ របស់ព្រះសារីបុត្តមានអាយុ ក៏ទេវបុត្តជាបរិស័ទរបស់សុសិមទេវបុត្តនោះ មានសេចក្ដី​ត្រេកអរ រីករាយ​ កើតបីតិសោមនស្ស បញ្ចេញរស្មីមានប្រការផ្សេងៗ យ៉ាងនោះឯង ។</p>
        <p><a class='ref km' id='km៣១៤' href='#km៣១៤'>៣១៤</a>ព្រះអាទិត្យ ព្ធដ៏អាកាសដ៏ស្រឡះប្រាសចាកពពក ក្នុងសរទសម័យ ខ្ពស់​​ត្រដែត​ព្ធដ៏អាកាស កម្ចាត់នូវងងឹត ដែលតាំងនៅលើអាកាសទាំងអស់ រមែងភ្លឺច្រាល រុងរឿង យ៉ាងណាមិញ កាលដែលសុសិម-ទេវបុត្តកំពុងពោលសរសើរគុណ នៃព្រះសារីបុត្តមានអាយុ ក៏ទេវបុត្តជាបរិស័ទរបស់សុសិមទេវបុត្តនោះ មានសេចក្ដីត្រេកអរ រីករាយ​ កើតបីតិសោមនស្ស បញ្ចេញរស្មីមានប្រការផ្សេងៗ យ៉ាងនោះឯង ។</p>
        <p><a class='ref km' id='km៣១៥' href='#km៣១៥'>៣១៥</a>លំដាបនោះ សុសិមទេវបុត្តប្រារព្ធ ចំពោះព្រះសារីបុត្តមានអាយុ ក៏ពោលនូវគាថានេះ ក្នុងសំណាក់នៃព្រះមានព្រះភាគថា</p>
        <p>ព្រះសារីបុត្ត ប្រាកដថាជាបណ្ឌិត មិនមានសេចក្ដីក្រោធ គ្មានសេចក្ដីប្រាថ្នា ជា​អ្នកស្លូតបូត មានខ្លួនទូន្មានហើយ ជាឥសីមានគុណ ដែលព្រះសាស្ដាទ្រង់​​ នាំមកសរសើរហើយ ។</p>
        <p><a class='ref km' id='km៣១៦' href='#km៣១៦'>៣១៦</a>គ្រានោះ ព្រះមានព្រះភាគ ប្រារព្ធចំពោះព្រះសារីបុត្តមានអាយុហើយ ក៏ត្រាស់តបនឹងសុសិមទេវបុត្ត ដោយគាថា ថា</p>
        <p>សារីបុត្ត ប្រកដថាជាបណ្ឌិត មិនមានសេចក្ដីក្រោធ​ គ្មានសេចក្ដីប្រាថ្នា ជាអ្នកស្លូតបូត មានខ្លួនទូន្មានហើយ ចម្រើនហើយ​ ទូន្មានដោយល្អហើយ តែងប្រាថ្នានូវបរិនិព្វានកាល ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>