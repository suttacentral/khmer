<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn129' lang='km'>
        <header>
            <ul>
            </ul>
            <h1>ពាលបណ្ឌិតសូត្រ ទី ៩</h1>
        </header>
        <p><a class='ref km' id='km១៣៥' href='#km១៣៥'>១៣៥</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុង​វត្ត​​​​ជេតពន របស់អនាថបិណ្ឌកសេដ្ឋី ជិតក្រុងសាវត្ថី ។ កាលព្រះមានព្រះភាគ គង់នៅ​ក្នុង​វត្តនោះ បានត្រាស់ហៅពួកភិក្ខុថា ម្នាលភិក្ខុទាំងឡាយ ។ ភិក្ខុទាំងនោះ ទទួលព្រះ​ពុទ្ធដីកា​​​របស់ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km១៣៦' href='#km១៣៦'>១៣៦</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ បុគ្គលពាល មានហេតុជាគ្រឿងចំណាំថាពាល មានហេតុជាគ្រឿងសំគាល់ថាពាល មានចរិតជាពាល ៣ យ៉ាងនេះ ។ ហេតុ ៣ យ៉ាង តើអ្វីខ្លះ ។ ម្នាលភិក្ខុទាំងឡាយ បុគ្គលពាល ក្នុង​លោកនេះ ជាអ្នកគិតគំនិតអាក្រក់ ១ និយាយសំដីអាក្រក់ ១ ធ្វើអំពើអាក្រក់ ១ ។​ ម្នាលភិក្ខុ​ទាំង​ឡាយ ប្រសិនបើ បុគ្គលពាល ជាអ្នកមិនគិតគំនិតអាក្រក់ផង មិននិយាយ​សំដីអាក្រក់ផង មិនធ្វើអំពើអាក្រក់ផងទេ ។ តើពួកបណ្ឌិតណា និងស្គាល់គេថា អ្នកដ៏​ចម្រើននេះ ជាមនុស្ស​ពាល ជាអសប្បុរស ដូច្នេះបាន ។ ម្នាលភិក្ខុទាំងឡាយ បុគ្គលពាល​តែងជាអ្នកគិត​គំនិត​អាក្រក់ផង និយាយសំដីអាក្រក់ផង ធ្វើអំពើអាក្រក់ផង ព្រោះហេតុ​ណា ហេតុនោះ​បានជា បណ្ឌិតទាំងឡាយស្គាល់គេថា អ្នកដ៏ចម្រើននេះ ជាមនុស្សពាល ​ជាអសប្បុរសបាន ។ ម្នាល​ភិក្ខុទាំងឡាយ បុគ្គលពាលនោះឯង តែងទទួលទុក្ខ ទោមនស្ស​ ​៣ យ៉ាង ក្នុងបច្ចុប្បន្ននេះ ។</p>
        <p><a class='ref km' id='km១៣៧' href='#km១៣៧'>១៣៧</a>ម្នាលភិក្ខុទាំងឡាយ បើបុគ្គលពាល អង្គុយក្នុងសាលាក្តី អង្គុយក្នុងច្រក​ក្តី​​អង្គុយក្នុងផ្លូវបែកជា ៤ ក្តី ចំណែកអ្នកផងដែលអង្គុយក្នុងបរិសទ័នោះ តែងប្រឹក្សា​ពាក្យ (ថ្លែងអំពីទោស) ដែលកើតអំពីអំពើនោះ សមគួរដល់អំពើនោះ។ ម្នាលភិក្ខុទាំង​ឡាយ​​ប្រសិនបើបុគ្គលពាល ជាអ្នកសម្លាប់សត្វ កាន់យកទ្រព្យដែលគេមិនបា​នឲ្យ ប្រព្រឹត្ត​ខុស ក្នុង​កាមទាំងឡាយ និយាយកុហក ជាអ្នកតាំងនៅក្នុងសេចក្តីប្រមាទ គឺ​ផឹកនូវទឹក​ស្រវឹង​គឺសុរានិងមេរ័យ ម្នាលភិក្ខុទាំងឡាយ បុគ្គលពាល តែងគិតក្នុងពាក្យ​ដែល​អ្នកផង និយាយ​នោះ យ៉ាងនេះថា អ្នកផងតែងប្រឹក្សាពាក្យណា ដែលកើតអំពីអំពើនោះ សមគួរ ដល់អំពើ​នោះ ធម៌ទាំងឡាយនោះ ក៏មាននៅក្នុងអញផង ខ្លួនអញសោត ក៏​ប្រាកដ​​​​​ក្នុងធម៌​ទាំងនោះ​ផង ។ ម្នាលភិក្ខុទាំងឡាយ បុគ្គលពាល តែងទទួលទុក្ខ ទោមនស្ស​​​ទី ១ នេះ ក្នុង​បច្ចុប្បន្ន ។</p>
        <p><a class='ref km' id='km១៣៨' href='#km១៣៨'>១៣៨</a>ម្នាលភិក្ខុទាំងឡាយ មួយទៀត បុគ្គលពាលឃើញ ព្រះរាជាទាំងឡាយ កាលចាប់ចោរ ដែលប្រព្រឹត្តអាក្រក់បានហើយ ត្រាស់បង្គាប់ឲ្យធ្វើកម្មករណ៍ផ្សេង ៗ គឺ​​ឲ្យវាយដោយរំពាត់ខ្លះ ឲ្យវាយដោយផ្តៅខ្លះ ឲ្យវាយដោយដម្បងខ្លីខ្លះ ឲ្យកាត់ដៃខ្លះ ឲ្យ​កាត់ជើងខ្លះ ឲ្យកាត់ទាំងដៃទាំងជើងខ្លះ ឲ្យកាត់ស្លឹកត្រចៀកខ្លះ ឲ្យកាត់ច្រមុះខ្លះ ឲ្យ​កាត់​ទាំងស្លឹកត្រចៀកទាំងច្រមុះខ្លះ ឲ្យធ្វើពិលង្គថាលិកកម្ម គឺអំពើដែលគេធ្វើក្បាល ឲ្យដូច​ជាឆ្នាំងដាក់ទឹកជ្រក់ខ្លះ ឲ្យធ្វើនូវសង្ខមុណ្ឌិកកម្ម  គឺអំពើដែលគេធ្វើក្បាលឲ្យ រលីង​ដូចជាសំបកស័ង្ខខ្លះ ឲ្យធ្វើរាហុមុខកម្ម  គឺអំពើដែលគេធ្វើមាត់ឲ្យដូចជាមាត់រា​ហុខ្លះ​ឲ្យធ្វើនូវជោតិមាលិកកម្ម គឺអំពើដែលគេធ្វើខ្លួនមនុស្សឲ្យដូចជាផ្កាភ្លើងខ្លះ ឲ្យ​ធ្វើ​​​​នូវ​​​ហត្ថប្បជោតិកកម្មគឺអំពើដែលគេដុតដៃខ្លះ ​ឲ្យធ្វើនូវឯរកវត្តិកកម្មគឺអំពើដែល​គេធ្វើដូច​ជាគេពន្លាត់ស្បែកពពែខ្លះ ឲ្យធ្វើនូវចីរកវាសិកកម្មគឺអំពើដែលគេធ្វើ ឲ្យដូច​ជា​ស្លៀក​សំពត់​សំបកឈើខ្លះ ឲ្យធ្វើនូវឯណេយ្យកកម្ម គឺអំពើដែលគេធ្វើឲ្យ​ដូចជា​ជើងសត្វ​ទ្រាយ​ខ្លះ ឲ្យធ្វើនូវពលិសមំសិកកម្មគឺអំពើដែលគេថ្ពក់មាត់ដោយកា​ង ឬ​សន្ទូច​ខ្លះ​ ឲ្យធ្វើនូវ​កហាបណកកម្មគឺអំពើដែលគេធ្វើឲ្យខូចសរីរៈប្រមាណប៉ុន​ក​ហា​ប​ណៈ​​មួយៗខ្លះ ​ឲ្យធ្វើនូវ​ខារាបតច្ឆិកកម្ម​ គឺអំពើដែលគេយកទឹកផ្សាស្រោចខ្លះ ឲ្យធ្វើនូវ​ពលិឃបរិវត្តិកកម្ម​គឺអំពើដែលគេធ្វើឲ្យដូចជាបង្វិលជើងគុល​ ឬសសរគោលខ្លះ​ឲ្យធ្វើនូវបលាលបីឋកកម្ម​គឺអំពើដែលគេធ្វើឲ្យដូចជាកណា្តប់ចំបើងខ្លះ ឲ្យ​​​ស្រោច​ដោយប្រេងដ៏ក្តៅខ្លះ ឲ្យឆ្កែខាំខ្លះ ឲ្យដេកផ្ងារលើអណ្តោតទាំងរស់ខ្លះ ឲ្យកាត់​ក្បាល​ដោយ​ដាវខ្លះ ។ ម្នាលភិក្ខុទាំងឡាយ បុគ្គល​​​ពាលតែងត្រិះរិះ​ក្នុងអំពើ​ទាំងនោះ យ៉ាង​នេះ​ថា ព្រះរាជាទាំងឡាយ ចាប់ចោរដែល​ប្រព្រឹត្តអាក្រក់បានហើយ ត្រាស់បង្គាប់​ឲ្យធ្វើ​កម្មករណ៍ផ្សេងៗ គឺឲ្យវាយដោយរំពាត់ខ្លះ ។ បេ ។ ឲ្យកាត់ក្បាលដោយ​ដាវខ្លះ ព្រោះ​ហេតុ​តែបាបកម្ម មានសភាពយ៉ាងណាៗ ។ ធម៌ទាំងឡាយនោះ ក៏មាននៅក្នុងអញផង ខ្លួន​អញសោត ក៏ប្រាកដក្នុងធម៌ទាំងនោះផង ។ បើព្រះរាជា​ទាំងឡាយ ជ្រាប​នូវអញ​ហើយ មុខជាព្រះរាជានឹងចាប់អញ ហើយត្រាស់បង្គាប់ ឲ្យធ្វើកម្មករណ៍ផ្សេងៗមិនខាន គឺឲ្យ​វាយ​​ដោយរំពាត់ខ្លះ ។ បេ ។ ឲ្យដេកផ្ងារលើអណ្តោត​ទាំងរស់ខ្លះ ឲ្យកាត់ក្បាលដោយដាវខ្លះ។ ម្នាល​ភិក្ខុទាំងឡាយ បុគ្គលពាល តែងទទួលទុក្ខ ទោមនស្ស ទី ២ នេះឯង ក្នុងបច្ចុប្បន្ន ។​</p>
        <p><a class='ref km' id='km១៣៩' href='#km១៣៩'>១៣៩</a>ម្នាលភិក្ខុទាំងឡាយ មួយទៀត បុគ្គលពាល កាលឡើងកាន់តាំងក្តី ឡើង​កាន់គ្រែក្តី ដេកលើផែនដីក្តី អំពើអាក្រក់ទាំងឡាយ គឺ ការប្រព្រឹត្តអាក្រក់ដោយកាយ ប្រព្រឹត្តអាក្រក់ដោយវាចា ប្រព្រឹត្តអាក្រក់ដោយចិត្តណា ដែលគេធ្វើទុកក្នុងកាលមុន អំពើអាក្រក់ទាំងនោះឯង តែងគ្រប​ដណ្តប់ សង្កត់សង្កិន រួបរឹតគេ ក្នុងសម័យនោះ ។ ម្នាលភិក្ខុទាំងឡាយ ស្រមោលនៃ​កំពូលភ្នំដ៏ធំ តែងក្រាលរាលដាល គ្របលើផែនដី ក្នុង​វេលាថ្ងៃរសៀល មានឧបមា​យ៉ាង​ណាមិញ ម្នាលភិក្ខុទាំងឡាយ មានឧបមេយ្យ​ដូច​បុគ្គល​ពាល កាលឡើងកាន់តាំង​ក្តី ឡើងកាន់គ្រែក្តី ដេកលើផែនដីក្តី អំពើអាក្រក់ទាំងឡាយ​គឺការប្រព្រឹត្តអាក្រក់ដោយកាយ ប្រព្រឹត្តអាក្រក់ដោយវាចា ប្រព្រឹត្តអាក្រក់ដោយចិត្តណា ដែលគេធ្វើទុកក្នុងកាលមុន អំពើអាក្រក់ទាំងនោះឯង តែង​គ្រប​ដណ្តប់ សង្កត់សង្កិន រួបរឹត​គេ ក្នុងសម័យនោះ ដូច្នោះឯង ។ ម្នាលភិក្ខុទាំងឡាយ បុគ្គលពាល តែងគិតក្នុងអារម្មណ៍ ដែលប្រាកដក្នុង​ចក្ខុទ្វារនោះ យ៉ាងនេះថា អើហ្ន៎ អាត្មាអញ មិនបានធ្វើអំពើល្អ មិនបាន​ធ្វើកុសល មិនបានធ្វើបុណ្យ សម្រាប់ការពារ​ភ័យទុកសោះ អាត្មាអញធ្វើតែបាប ធ្វើតែ​អំពើ​​អាក្រក់ ធ្វើតែអំពើក្តៅក្រហាយទុក ពួក​ជន​ដែលមិនបានធ្វើអំពើល្អ មិនបានធ្វើកុសល មិនបានធ្វើបុណ្យ សម្រាប់ការពារ​ភ័យ​ទុក ជាអ្នកបានធ្វើតែអំពើបាប ធ្វើតែអំពើអាក្រក់ ធ្វើតែអំពើក្តៅក្រហាយទុក រមែងមានគតិណា អាត្មាអញនឹងទៅកាន់​គតិនោះ ក្នុង​បរលោក ។ បុគ្គលពាលនោះ តែងក្រៀមក្រំចិត្ត លំបាក ខ្សឹបខ្សួល គក់ទ្រូង ទ្រហោយំ ដល់នូវ​សេចក្តីវងេ្វង ។ ម្នាលភិក្ខុទាំងឡាយ បុគ្គលពាល តែងទទួល​ទុក្ខទោមនស្ស ទី ៣ នេះឯង ក្នុងបច្ចុប្បន្ន ។ </p>
        <p><a class='ref km' id='km១៤០' href='#km១៤០'>១៤០</a>ម្នាលភិក្ខុទាំងឡាយ បុគ្គលពាលនោះ ប្រព្រឹត្តទុច្ចរិតដោយកាយ ប្រព្រឹត្ត​ទុច្ចរិតដោយវាចា ប្រព្រឹត្តទុច្ចរិតដោយចិត្ត លុះបែកធ្លាយរាងកាយស្លាប់ទៅ រមែង​ទៅ​កើតក្នុងអបាយ ទុគ្គតិ វិនិបាត នរក ។ ម្នាលភិក្ខុទាំងឡាយ អ្នកផងដែល​និយាយ​​តាម​ហេតុ តែងនិយាយចំពោះទីណាថា ជាទីមិនគួរប្រាថ្នាតែមួយយ៉ាង មិនគួរ​ត្រេកអរ​តែ​មួយ​យ៉ាង មិនគួរពេញចិត្តតែមួយយ៉ាង ដូច្នេះ ទីនោះ គឺនរកនុ៎ះឯង ដែលអ្នក​ផងនិយាយ​តាមហេតុ តែងនិយាយថា ជាទីមិនគួរប្រាថ្នាតែមួយ៉ាង មិនគួរត្រេកអរ​តែ​មួយ​យ៉ាង មិន​គួរពេញចិត្ត​តែមួយយ៉ាង ។ ម្នាលភិក្ខុទាំងឡាយ សេចក្តីនេះ មិនងាយនឹង​ធ្វើឧបមា ឲ្យ​ដល់កម្រិតនរក ដែលមានទុក្ខបានឡើយ ។ </p>
        <p><a class='ref km' id='km១៤១' href='#km១៤១'>១៤១</a>កាលបើព្រះអង្គទ្រង់ត្រាស់ យ៉ាងនេះហើយ មានភិក្ខុមួយរូប ក្រាបបង្គំ​ទូល​​សួរសេចក្តីនុ៎ះ ចំពោះព្រះមានព្រះភាគថា បពិត្រព្រះអង្គដ៏ចម្រើន ចុះព្រះអង្គ​អាច​នឹង​ធ្វើ​សេចក្តីឧបមាបានឬទេ ។ ព្រះមានព្រះភាគ ត្រាស់តបថា ម្នាលភិក្ខុ តថាគតអាច​នឹង​ធ្វើ​បាន រួចទ្រង់សំដែងថា ម្នាលភិក្ខុទាំងឡាយ ដូចពួករាជបុរស ចាប់ចោរប្រព្រឹត្ត​អាក្រក់​បានហើយ នាំមកថ្វាយព្រះរាជាទូលថា បពិត្រព្រះសម្មតិទេព អ្នកនេះជាចោរ ប្រព្រឹត្ត​​អាក្រក់នឹងព្រះអង្គ បើទ្រង់សព្វព្រះហទ័យ​នឹងដាក់អាជ្ញាណា ដល់ចោរនេះ សូមទ្រង់​ដាក់អាជ្ញានោះចុះ ។ ព្រះ​រាជាមានព្រះឱង្ការ យ៉ាងនេះថា នែប្រស្តែង ចូរអ្នករាល់គ្នា ទៅ​យក​​​​​​លំពែងមួយរយ ចាក់​បុរសនេះ ក្នុងវេលាព្រឹកព្រហាមចុះ ។ ពួករាជបុរស ក៏នាំយក​លំពែងមួយរយ ចាក់​បុរស​នោះ ក្នុងវេលាព្រឹកព្រហាម ។ លុះវេលាថ្ងៃត្រង់ ព្រះរាជា​មានព្រះឱង្ការសួរ យ៉ាងនេះថា នែប្រស្តែង ចុះបុរសនោះ តើដូចម្តេចទៅ ។ ពួករាជបុរស​ក្រាបទូលថា បពិត្រព្រះ​សម្មតិទេព បុរសនោះរស់នៅឡើយទេ ។ ព្រះរាជាត្រាស់បង្គាប់ យ៉ាងនេះថា នែប្រស្តែង ចូរអ្នករាល់គ្នា ទៅយកលំពែងមួយរយ ចាក់បុរសនេះ ក្នុងវេលា​ថ្ងៃត្រង់ចុះ ។ ពួករាជបុរស ក៏នាំយក​លំពែងមួយរយ ចាក់បុរសនោះ ក្នុងវេលាថ្ងៃត្រង់ ។ លុះវេលាថ្ងៃរសៀល ព្រះរាជា​មាន​ព្រះឱង្ការសួរ យ៉ាងនេះថា នៃប្រស្តែង ចុះបុរសនោះ តើដូចម្តេចទៅ ។ ពួករាជបុរស​ក្រាបទូលថា បពិត្រព្រះសម្មតិទេព បុរសនោះរស់​នៅ​ឡើយទេ ។ ព្រះរាជាមានព្រះឱង្ការ​បង្គាប់ យ៉ាងនេះថា នែប្រស្តែង ចូរអ្នករាល់គ្នា ទៅយក​លំពែងមួយរយ ចាក់បុរសនេះ ក្នុង​វេលា​ថ្ងៃរសៀលចុះ ។ លុះវេលាថ្ងៃរសៀល ពួករាជ​បុរស ក៏យកលំពែងមួយរយ ចាក់​បុរសនោះទៀត ។ ម្នាលភិក្ខុទាំងឡាយ អ្នកទាំង​ឡាយសំគាល់សេចក្តីនោះថាដូចម្តេច បុរស​នោះកាលបើគេចាក់ ដោយលំពែងបីរយ តើនឹង​ទទួល​ទុក្ខ ទោមនស្ស ព្រោះលំពែង​នោះ​ជាហេតុ ដែរឬទេ ។ ពួកភិក្ខុក្រាបទូលថា បពិត្រ​ព្រះអង្គដ៏ចម្រើន បុរសនោះសូម្បី​គេ​ចាក់ដោយលំពែងតែមួយ ក៏ទទួលទុក្ខ ទោមនស្ស ព្រោះ​​លំពែងនោះ ជាហេតុទៅហើយ ចាំបាច់និយយាថ្វីដល់ទៅចាក់​ដោយលំពែងបីរយ ។ </p>
        <p><a class='ref km' id='km១៤២' href='#km១៤២'>១៤២</a>គ្រានោះឯង ព្រះមានព្រះភាគទ្រង់ចាប់ថ្មតូច ប្រមាណប៉ុនបាតដៃ ហើយ​ត្រាស់សួរពួកភិក្ខុថា ម្នាលភិក្ខុទាំងឡាយ អ្នកទាំងឡាយសំគាល់សេចក្តីនោះ ថាដូច​ម្តេច ដុំថ្មប្រមាណប៉ុនបាតដៃ ដែលតថាគតកំពុងកាន់នេះ និងស្តេចភ្នំហិមពាន្ត តើណា​ធំជាង​ ។ ពួកភិក្ខុក្រាបទូលថា បពិត្រព្រះអង្គដ៏ចម្រើន ដុំថ្មតូចប្រមាណប៉ុនបាតដៃ ដែល​ព្រះ​អង្គ​កំពុង​កាន់នេះ តូចពេកណាស់ ប្រៀបផ្ទឹមនឹងសេ្តចភ្នំហិមពាន្តនោះ មិនដល់នូ​វ​ការរាប់ផង មិនដល់​នូវ​មួយ​ចំណិតផង មិនដល់នូវការប្រៀបធៀបផង ។ ព្រះអង្គ​ត្រាស់ថា ម្នាលភិក្ខុទាំងឡាយ សេចក្តីនេះ មានឧបមេយ្យដូចជាបុរស​ដែលគេចាក់​ដោយ​លំពែងបីរយ រមែងរងទុក្ខ ទោមនស្ស​ណា ព្រោះលំពែងនោះជាហេតុ ។ ទុក្ខនោះឯង ប្រៀបផ្ទឹមនឹងទុក្ខ របស់នរក ក៏មិនដល់​នូវការរាប់ផង មិនដល់មួយចំណិតផង មិនដល់នូវ​ការ​ប្រៀបធៀបផង ។ </p>
        <p><a class='ref km' id='km១៤៣' href='#km១៤៣'>១៤៣</a>ម្នាលភិក្ខុទាំងឡាយ ពួកនិរយបាល ធ្វើកម្មករណ៍ឈ្មោះបញ្ចពិធពន្ធន៍ (ចំណង ៥ ប្រការ) ចំពោះសត្វនរកនោះ ។ គឺផ្តេក (សត្វនរកនោះ) ហើយបោះដែក​គោលដ៏ក្តៅ ត្រង់ដៃ (ខាងស្តាំ) ១ បោះដែកគោលដ៏ក្តៅ ត្រង់ដៃ ខាងឆ្វេង ១ បោះដែក​គោល​ដ៏ក្តៅ ត្រង់ជើង (ខាងស្តាំ) ១ បោះដែកគោលដ៏ក្តៅ ត្រង់ជើង ខាងឆ្វេង ១ បោះ​ដែក​គោលដ៏ក្តៅ ចំកណ្តាលទ្រូង ១ ។ សត្វនោះរងទុក្ខវេទនា ក្លាខ្លាំង ខ្លោចផ្សា ក្នុង​ទីនោះ បើបាបកម្មនោះ មិនទាន់អស់ដរាបណា ក៏មិនធ្វើមរណកាលដរាបនោះ ។ ម្នាលភិក្ខុ​ទាំង​ឡាយ លុះពួកនិរយបាល ផ្តេកសត្វនរកនោះរួចហើយ ទើបយក​ដឹងចាំង ។ សត្វនោះ ក៏រងទុក្ខវេទនា ក្លាខ្លាំង ក្នុងទីនោះ ។ បេ ។ ម្នាលភិក្ខុទាំងឡាយ ពួក​និរយបាល ចាប់សត្វ​នោះ យកជើងឡើងលើ យកក្បាលចុះក្រោម ហើយច្រាសដោយ​កាំបិតព្រា ។ សត្វនោះ ក៏រងទុកវេទនា ក្លាខ្លាំង ក្នុងទីនោះ ។ បេ ។ ម្នាលភិក្ខុទាំងឡាយ ពួកនិរយបាល ទឹមសត្វ​នោះនឹងរថ ហើយបរទៅបរមកលើប្រថពី ដែលភ្លើងកំពុងឆេះ​សព្វ ភ្លឺសន្ធោសន្ធៅ ច្រាល​ឆ្អៅ ។ សត្វនោះ ក៏រងទុក្ខវេទនា ក្លាខ្លាំង ។ បេ ។ ម្នាល​ភិក្ខុ​ទាំងឡាយ ពួកនិរយបាល ប្រើសត្វនោះឲ្យឡើងភ្នំ ឲ្យចុះអំពីភ្នំរងើកភ្លើងដ៏ធំ ដែលកំពុង​ឆេះ ក្តៅសព្វ ភ្លឺសន្ធោសន្ធៅ ច្រាលឆ្អៅ ។ សត្វនោះ រងទុក្ខវេទនា ក្លាខ្លាំង ខ្លោច​ផ្សា​ក្នុងទីនោះ បើបាបកម្មនោះ មិនទាន់​អស់​ដរាបណា ក៏មិនធ្វើមរណកាលដរាបនោះ ។ ម្នាល​ភិក្ខុ​ទាំងឡាយ ពួកនិរយបាល​ចាប់​សត្វនោះ​ យកជើងឡើងលើ យកក្បាលចុះ​ក្រោម ទំលាក់ទៅក្នុងខ្ទះទង់ដែងដ៏ក្តៅ ដែល​ភ្លើង​កំពុងឆេះក្តៅសព្វ ភ្លឺសន្ធោសន្ធៅ ច្រាល​ឆ្អៅ ។​ សត្វនោះ ឆេះនឹងកំសួលពពុះ ក្នុង​ខ្ទះទង់ដែងនោះ ។ កាលសត្វនោះ ឆេះនិងកំសួលពពុះ ក្នុងខ្ទះទង់ដែងនោះ ចួនកាល​អណ្តែត​ឡើងលើម្តងចួនកាល​អណ្តែត​ចុះក្រោមម្តង ចួនកាលអណ្តែតទទឹងម្តង ។ សត្វ​នោះរង​ទុក្ខវេទនា ក្លាខ្លាំង ខ្លោចផ្សាក្នុង​ខ្ទះទង់ដែងនោះ បើបាបកម្មនោះមិនទាន់អស់ ដរាបណា ក៏មិន​ធ្វើមរណកាលដរាបនោះ ។ ម្នាលភិក្ខុទាំងឡាយ ពួកនិរយបាល ក៏ចាប់​បោះសត្វនោះ ទៅ​ក្នុង​មហានរក ។ ម្នាលភិក្ខុ​ទាំង​​ឡាយ មហានរកនោះសោត មានជ្រុងបួន មានទ្វារបួន បែងចែកដោយចំណែកៗ មានរបងដែកព័ទ្ធជុំវិញ គ្រប ដោយគម្របដែក ។ ផ្ទៃក្រោមនៃមហានរកនោះសុទ្ធតែដែក មានភ្លើងឆេះភ្លឺច្រាល រន្ទោលផ្សាយទៅបានមួយរយយោជន៍ជុំវិញ តាំងនៅសព្វៗកាល ។ ម្នាលភិក្ខុទាំងឡាយ តថាគតនិងសំដែង រៀបរាប់ អំពីនរក ដោយអនេកបរិយាយ​ទៅ ក៏បាន ។ ម្នាលភិក្ខុទាំងឡាយ តែដំណើរដែលតថាគតពោលទៅ មិនងាយនិងដល់ កម្រិត​នរក ដែលមានទុក្ខបានឡើយ ។</p>
        <p><a class='ref km' id='km១៤៤' href='#km១៤៤'>១៤៤</a>ម្នាលភិក្ខុទាំងឡាយ មានពួកសត្វតិរច្ឆាន (ខ្លះ) មានស្មៅជាអាហារ ។ ពួក​សត្វតិរច្ឆានទាំងនោះ រមែងស៊ីស្មៅស្រស់ ច្រឹបផ្តាច់ដោយធ្មេញ ។ ម្នាលភិក្ខុទាំង​ឡាយ ចុះពួកសត្វតិរច្ឆាន ដែលមានស្មៅជាអាហារ តើអ្វីខ្លះ គឺ សេះ គោ លា ពពែ ម្រឹគ ឬក៏​សត្វតិរច្ឆានណាមួយ ដទៃទៀត ដែលមានស្មៅជាអាហារដូចគ្នា ។ ម្នាលភិក្ខុទាំង​ឡាយ បុគ្គលពាលនោះឯង ជាអ្នកជាប់និងរសអាហារ ក្នុងកាលពីមុន ក្នុងលោកនេះ ហើយធ្វើ​កម្មដ៏លាមក ក្នុងលោកនេះ លុះបែកធ្លាយរាងកាយស្លាប់ទៅ ក៏ទៅកើតជា​មួយ​​និង​ពួក​សត្វ ដែលមានស្មៅជាអាហារនោះ ។</p>
        <p><a class='ref km' id='km១៤៥' href='#km១៤៥'>១៤៥</a>ម្នាលភិក្ខុទាំងឡាយ មានពួកសត្វតិរច្ឆាន (ខ្លះ) មានលាមកជាអាហារ ។ ពួកសត្វតិរច្ឆានទាំងនោះ គ្រាន់តែធុំក្លិនលាមកអំពីចម្ងាយ ក៏ស្ទុះទៅដោយគិតថា យើង​និងស៊ី ក្នុងទីនុ៎ះ យើងនិងស៊ី ក្នុងទីនុ៎ះ ។ ពួកព្រាហ្មណ៍ តែងស្ទុះទៅតាមក្លិននៃគ្រឿងបូជា​ដោយគិតថា យើងនិងបរិភោគ ក្នុងទីនុ៎ះ យើងនិងបរិភោគ ក្នុងទីនុ៎ះ សេចក្តីនេះ មាន​ឧបមា​​យ៉ាងណា ម្នាលភិក្ខុទាំងឡាយ ពួកសត្វតិរច្ឆាន ដែលមានលាមកជាអាហារ ពួក​សត្វ​​តិរច្ឆាននោះ គ្រាន់តែធំក្លិនលាមកអំពីចម្ងាយ ក៏ស្ទុះទៅដោយគិតថា យើងនិងស៊ី​ក្នុង​ទីនុ៎ះ យើងនិងស៊ីក្នុងទីនុ៎ះ ក៏មានឧបមេយ្យយ៉ាងនោះ​ឯង ។ ម្នាលភិក្ខុទាំង​ឡាយពួក​សត្វតិរច្ឆាន​ដែលមានលាមកជាអាហារ តើអ្វីខ្លះ គឺមាន់ ជ្រូក ឆ្កែ ចចក ឬក៏​សត្វតិរច្ឆាន​ណាមួយ​ក្រៅ​ពីនេះទៀត ដែលមានលាមកជាអាហារដូចគ្នា ។ ម្នាលភិក្ខុ ទាំងឡាយ បុគ្គល​ពាលនោះឯង ជាអ្នកជាប់និងរសអាហារក្នុងកាលមុន ក្នុងលោកនេះ ហើយធ្វើនូវ​កម្មដ៏លាមក​ក្នុង​លោក​នេះ លុះបែកធ្លាយរាងកាយស្លាប់ទៅ ក៏ទៅកើតជា​មួយនិងពួក​សត្វដែលមានលាមកជា​អាហារនោះ ។</p>
        <p><a class='ref km' id='km១៤៦' href='#km១៤៦'>១៤៦</a>ម្នាលភិក្ខុទាំងឡាយ មានពួកសត្វតិរច្ឆាន កើតក្នុងទីងងឹត ចាស់ក្នុងទី​ងងឹត​​ស្លាប់ក៏ក្នុងទីងងឹត ។ ម្នាលភិក្ខុទាំងឡាយ ចុះពួកសត្វតិរច្ឆាន កើតក្នុងទីងងឹត ចាស់​ក្នុងទី​ងងឹត ស្លាប់ក៏ក្នុងទីងងឹត តើអ្វីខ្លះ គឺ កន្លាត ទាក ជន្លេន ឬក៏សត្វតិរច្ឆាន​ណាមួយ​ក្រៅពី​នេះទៀត ដែលកើតក្នុងទីងងឹត ចាស់ក្នុងទីងងឹត ស្លាប់ក៏ក្នុងទីងងឹតដែរ ។ ម្នាល​ភិក្ខុ​ទាំ​ង-​ឡាយ​ បុគ្គលពាលនោះឯង ជាអ្នកជាប់និងរសអាហារក្នុងកាលមុន ក្នុងលោក​នេះ ហើយ​ធ្វើ​កម្មដ៏លាមក ក្នុងលោកនេះ លុះបែកធ្លាយរាងកាយស្លាប់ទៅ ក៏ទៅកើត​ជាមួយ និងពួក​សត្វ ដែលកើតក្នុងទីងងឹត ចាស់ក្នុងទីងងឹត ស្លាប់ក៏ក្នុងទីងងឹតនោះ ។ </p>
        <p><a class='ref km' id='km១៤៧' href='#km១៤៧'>១៤៧</a>ម្នាលភិក្ខុទាំងឡាយ មានពួកសត្វតិរច្ឆាន កើតក្នុងទឹក ចាស់ក្នុងទឹក ស្លាប់​ក៏ក្នុងទឹក ។ ម្នាលភិក្ខុទាំងឡាយ ចុះពួកសត្វតិរច្ឆាន កើតក្នុងទឹក ចាស់ក្នុងទឹក ស្លាប់ក៏​ក្នុងទឹក តើអ្វីខ្លះ គឺ ត្រី អណ្តើក ក្រពើ ឬក៏សត្វតិរច្ឆានណាមួយក្រៅពីនេះទៀត ដែលកើត​ក្នុងទឹក ចាស់ក្នុងទឹក ស្លាប់ក៏ក្នុងទឹកដែរ ។ ម្នាលភិក្ខុទាំងឡាយ បុគ្គលពាល​នោះឯង ជាអ្នកជាប់និងរសអាហាក្នុងកាលមុន ក្នុងលោកនេះហើយធ្វើនូវកម្មដ៏លាមក​ក្នុងលោក​នេះ លុះបែកធ្លាយរាងកាយស្លាប់ទៅ ក៏ទៅកើតជាមួយនិងពួកសត្វ ដែល​កើត​​ក្នុង​​ទឹក ចាស់ក្នុងទឹក ស្លាប់ក៏ក្នុងទឹកនោះ ។</p>
        <p><a class='ref km' id='km១៤៨' href='#km១៤៨'>១៤៨</a>ម្នាលភិក្ខុទាំងឡាយ ​មានពួកសត្វតិរច្ឆាន កើតក្នុងទីមិនស្អាត ចាស់ក្នុងទី មិនស្អាត ស្លាប់ក៏ក្នុងទីមិនស្អាត ​។ ម្នាលភិក្ខុទាំងឡាយ ចុះពួកសត្វតិរច្ឆាន កើតក្នុងទីមិន​ស្អាត ចាស់ក្នុងទីមិនស្អាត ស្លាប់ក៏ក្នុងទីមិនស្អាត តើដូចម្តេចខ្លះ ។ ម្នាលភិក្ខុទាំងឡាយ ពួកសត្វដែលកើត ក្នុងត្រីស្អុយក៏មាន ចាស់ក្នុងត្រីស្អុយក៏មាន ស្លាប់ក្នុងត្រីស្អុយក៏មាន​ក្នុងសាកសពស្អុយក៏មាន ... ក្នុងនំស្អុយក៏មាន ... ក្នុងរណ្តៅជ្រាំក៏មាន ... កើតក្នុង​ប្រឡាយ​បង្ហូរជ្រាំក៏មាន ។ បេ ។ ឬក៏ពួកសត្វតិរច្ឆានណាមួយក្រៅពីនេះទៀត ដែលកើត​ក្នុងទី​មិនស្អាត ចាស់ក្នុងទីមិនស្អាត ស្លាប់ក៏ក្នុងទីមិនស្អាតដែរ ។ ម្នាលភិក្ខុទាំងឡាយ បុគ្គល​ពាល​នោះឯង ជាអ្នកជាប់និងរសអាហារក្នុងកាលមុន ក្នុង​លោកនេះ ហើយធ្វើនូវ​កម្មដ៏​លាមក ក្នុងលោកនេះ លុះបែកធ្លាយរាងកាយស្លាប់ទៅ ក៏​ទៅកើតជាមួយនិង​ពួកសត្វ ដែល​កើតក្នុងទីមិនស្អាត ចាស់ក្នុងទីមិនស្អាត ស្លាប់ក៏ក្នុងទី​មិនស្អាតនោះ ។ ម្នាលភិក្ខុ​ទាំងឡាយ តថាគតនិងសំដែង រៀបរាប់នូវដំណើរ នៃសត្វតិរច្ឆាន ដោយអនេកបរិយាយ​ទៅក៏បាន ។ ម្នាលភិក្ខុទាំងឡាយ តែដំណើរដែល តថាគតពោលទៅ ក៏មិនងាយ​និង​ដល់​កម្រិត​កំណើតសត្វតិរច្ឆាន ដែលមានទុក្ខបាន ឡើយ ។</p>
        <p><a class='ref km' id='km១៤៩' href='#km១៤៩'>១៤៩</a>ម្នាលភិក្ខុទាំងឡាយ ដូចបុរសដាក់នឹម ដែលមានច្បោះតែមួយ ទៅក្នុង​មហាសមុទ្រ ។ ខ្យល់ពីខាងកើតបក់បន្សាត់នឹមនោះទៅខាងលិច ខ្យល់ពីខាងលិច​បក់​បន្សាត់​ទៅខាងកើត ខ្យល់ពីខាងជើងបក់បន្សាត់ទៅខាងត្បូង ខ្យល់ពីខាងត្បូងបក់​បន្សាត់​ទៅខាង​ជើង ។ ក្នុងមហាសមុទ្រនោះ មានអណ្តើកខ្វាក់មួយ អណ្តើកនោះ អំណើះ​ទៅ​មួយ​​រយឆ្នាំ ទើបបងើបឡើងម្តង ។ ម្នាលភិក្ខុទាំងឡាយ អ្នកទាំងឡាយ​សំគាល់សេច​ក្តីនោះ​ ថាដូចម្តេច អណ្តើកខ្វាក់នោះ តើអាចនិងច្រកកឲ្យចូលទៅក្នុងនឹម ដែលមាន​ច្បោះ​តែមួយនោះបាន ឬទេ ។ ភិក្ខុទាំងឡាយក្រាបទូលថា​ បពិត្រព្រះអង្គដ៏ ចំរើន មិនបាន​ទេ បពិត្រព្រះអង្គដ៏ចំរើន បើក្រែងតែកន្លងកាលទៅម្តងៗយូរអង្វែងណាស់​ (ទើប​អណ្តើក​​​​នោះ ច្រកកចូល​ទៅ​ក្នុង​ច្បោះ​នឹមនោះបាន) ។ ព្រះអង្គត្រាស់ថា ម្នាលភិក្ខុ​ទាំង​ឡាយ​​អណ្តើកខ្វាក់​នោះ ច្រកក​ឲ្យ​ចូលទៅក្នុងនឹម ដែលមានច្បោះតែមួយនោះ ទុកថា​ជាឆាប់ណាស់ផង ។ ម្នាលភិក្ខុ​ទាំងឡាយ តថាគតពោលថា​ បុគ្គលពាល ទៅកើត​ជា​វិនិបាតម្តងហើយ កម្រនិងបានអត្ត​ភាព​មកជាមនុស្សវិញ ជាងអណ្តើកខ្វាក់នោះទៅ​ទៀត ដំណើរនោះ តើព្រោះហេតុអ្វី ម្នាល​ភិក្ខុ​ទាំងឡាយ ព្រោះថាក្នុងវិនិបាតនោះ មិនមាន​ការប្រព្រឹត្តធម៌ដ៏ស្មើ មិនមានការធ្វើកុសល មិនមានការធ្វើបុណ្យទេ មា្នលភិក្ខុទាំងឡាយ មានតែការខាំស៊ីនូវគ្នានិងគ្នា សម្លាប់គ្នាដែល​មានកម្លាំងថយ តែងមាននៅក្នុង​វិនិបាតនោះ ។</p>
        <p><a class='ref km' id='km១៥០' href='#km១៥០'>១៥០</a>ម្នាលភិក្ខុទាំងឡាយ បុគ្គលពាលនោះឯង ប្រសិនបើអំណើះកាល យូរ​អង្វែងទៅម្តងៗ ទើបបានមកកាន់អត្តភាពជាមនុស្សក្នុងកាលជាខាងក្រោយ តែង​កើតក្នុង​ត្រកូលថោកទាប គឺ ត្រកូលចណ្ឌាល ត្រកូលអ្នកនេសាទ ត្រកូលអ្នកត្បាញផែង​ ត្រកូល​អ្នកធ្វើរថ ត្រកូលអ្នកកើបសម្រាម ជាត្រកូលកំសត់ ឥតមានបាយ ទឹក ភោជន ប្រព្រឹត្ត​រស់នៅដោយលំបាក ជាត្រកូលរកបាយស៊ី និងសំពត់ស្លៀក បានដោយត្រដាប​ត្រដួស ។ បុគ្គលនោះឯង ជាមនុស្សមានសម្បុរអាក្រក់ មិនគួរអ្នកផងមៀងមើល ជា​មនុស្សតឿ មានជម្ងឺច្រើន ជាមនុស្សខ្វាក់ ក្ងែង ខ្ចក ខ្វិន ជាអ្នកមិនបានបាយ ទឹក សំពត់ យាន ផ្កាកម្រង គ្រឿងក្រអូប គ្រឿងលាបផ្សេងៗ ទីដេក ទីនៅអាស្រ័យ គ្រឿងប្រទីប​ឡើយ ។ បុគ្គលនោះ ប្រព្រឹត្តទុច្ចរិត ដោយកាយ ប្រព្រឹត្តទុច្ចរិតដោយវាចា ប្រព្រឹត្តទុច្ចរិត​ដោយចិត្ត ។ ​បុគ្គលនោះ លុះប្រព្រឹត្តទុច្ចរិត ដោយកាយ ប្រព្រឹត្តទុច្ចរិត ដោយវាចា ប្រព្រឹត្ត​ទុច្ចរិត ដោយចិត្តហើយ ដល់បែកធ្លាយរាងកាយស្លាប់ទៅ តែងទៅកើតក្នុងកំណើត តិរច្ឆាន ប្រេត អសុរកាយ នរក ។ </p>
        <p><a class='ref km' id='km១៥១' href='#km១៥១'>១៥១</a>ម្នាលភិក្ខុទាំងឡាយ​ ដូចយ៉ាងអ្នកលេងល្បែងភ្នាល់តែងធ្វើកូនឲ្យហិន ហោចទៅផង ធ្វើប្រពន្ធឲ្យហិនហោចទៅផង ធ្វើសម្បត្តិទាំងពួងឲ្យហិនហោចទៅផង ដោយ​​ការចាញ់ជាដំបូង តទៅមុខ ក៏ដល់នូវការជាប់វ័ណ្ឌខ្លួនឯងទៀត ។ ម្នាលភិក្ខុទាំងឡាយ ​ត្រង់ហេតុដែលអ្នកលេងល្បែងភ្នាល់នោះ ធ្វើកូនឲ្យហិន​ហោចទៅផង ធ្វើប្រពន្ធ​ឲ្យហិន​ហោច​ទៅផង ធ្វើសម្បត្តិទាំងពួងឲ្យហិនហោចទៅផង ដោយការចាញ់ជាដំបូង ត​ទៅមុខ ក៏ដល់នូវការជាប់វ័ណ្ឌខ្លួនឯង ទៀតនោះ ឈ្មោះថាចាញ់បន្តិចបន្តួចទេ ។ ចំណែក​ខាងបុគ្គល​ពាលនោះ ប្រព្រឹត្តទុច្ចរិតដោយកាយ ប្រព្រឹត្តទុច្ចរិតដោយវាចា ប្រព្រឹត្តទុច្ចរិត​ដោយ​ចិត្ត​ហើយ លុះដល់បែកធ្លាយរាងកាយ ស្លាប់ទៅ ក៏ទៅកើតក្នុងកំណើតសត្វ តិរច្ឆាន ប្រេត អសុរកាយ នរក នេះឯង ទើបឈ្មោះថាការចាញ់យ៉ាងធំ ជាងនោះទៅ​ទៀត ។ ម្នាលភិក្ខុ​ទាំងឡាយ នេះឯង ឈ្មោះថាពាលភូមិ ដ៏បរិបូណ៌គ្រប់គ្រាន់ ។</p>
        <p><a class='ref km' id='km១៥២' href='#km១៥២'>១៥២</a>ម្នាលភិក្ខុទាំងឡាយ ជនជាបណ្ឌិត មានហេតុជាគ្រឿងចំណាំថាជា​បណ្ឌិត​​​មានហេតុជាគ្រឿងសំគាល់ថាជាបណ្ឌិត មានចរិតជាបណ្ឌិត ​៣ យ៉ាងនេះ ។ ហេតុ ៣ យ៉ាង តើអ្វីខ្លះ ។ ម្នាលភិក្ខុទាំងឡាយ ជនជាបណ្ឌិតក្នុងលោកនេះ ជាអ្នកគិតគំនិតល្អ ១ និយាយ​សំដីល្អ ១ ធ្វើអំពើល្អ ១ ។ ម្នាលភិក្ខុទាំងឡាយ ប្រសិនបើជនជាបណ្ឌិតនោះ​ ជា​អ្នក​​​មិន​គិត​គំនិតល្អផង មិននិយាយសំដីល្អផង មិនធ្វើអំពើល្អផងទេ ។ តើពួកអ្នកបា្រជ្ញណា និងស្គាល់​ជនជាបណ្ឌិតនោះថា​ អ្ន​កដ៏ចម្រើននេះ ជាបណ្ឌិត ជាសប្បុរស ដូច្នេះ​បាន ។ ម្នាលភិក្ខុ​ទាំងឡាយ ជនជាបណ្ឌិត ជាអ្នកគិតគំនិតល្អផង និយាយសំដីល្អផង ធ្វើ​អំពើល្អផង ព្រោះហេតុណា ហេតុនោះ បានជាពួកអ្នកបា្រជ្ញ ស្គាល់ជនជាបណ្ឌិតនោះថា អ្នកនេះជា​បណ្ឌិត ជាសប្បុរស ។ ម្នាលភិក្ខុទាំងឡាយ ជនជាបណ្ឌិតនោះសោត តែង​ទទួល​​នូវ​​សេចក្តី​សុខ សោមនស្ស ៣ យ៉ាង ក្នុងបច្ចុប្បន្ននេះ ។</p>
        <p><a class='ref km' id='km១៥៣' href='#km១៥៣'>១៥៣</a>ម្នាលភិក្ខុទាំងឡាយ ប្រសិនបើជនជាបណ្ឌិត អង្គុយក្នុងសាលាក្តី អង្គុយ​ក្នុងច្រកក្តី អង្គុយក្នុងផ្លូវបែកជា ៤ ក្តី ចំណែកអ្នកផងដែលអង្គុយក្នុងបរិស័ទនោះ តែង​ ប្រឹក្សាពាក្យ (​​ ថ្លែងអំពីទោស) ដែលកើតអំពីអំពើនោះ ដ៏សមគួរដល់អំពើនោះ ។ ម្នាល ភិក្ខុទាំងឡាយ បើជនជាបណ្ឌិត ជាអ្នកវៀរចាកបាណាតិបាត វៀរចាអទិន្នាទាន វៀរចាក កាមេសុមិច្ឆាចារ វៀរចាកមុសាវាទ វៀរចាកហេតុជាទីតាំង នៃសេចក្តីប្រមាទ គឺផឹកនូវ សុរានិងមេរ័យ ម្នាលភិក្ខុទាំងឡាយ ជនជាបណ្ឌិតនោះ តែងគិតក្នុងពាក្យ ដែលអ្នកផង​និយាយនោះថា អ្នកផងតែងប្រឹក្សាពាក្យណា ដែលកើតអំពីពំពើនោះ ដ៏សម​គួរដល់ អំពើ​នោះ ធម៌ទាំងឡាយនោះ មាននៅក្នុងអញផង ខ្លួនអញសោត ក៏បា្រកដក្នុង​ធម៌ទាំងនោះផង ។ ម្នាលភិក្ខុទាំងឡាយ ជនជាបណ្ឌិត តែងទទួលនូវសេចក្តីសុខ សោម​នស្ស ទី ១ នេះ ក្នុងបច្ចុប្បន្ន ។</p>
        <p><a class='ref km' id='km១៥៤' href='#km១៥៤'>១៥៤</a>ម្នាលភិក្ខុទាំងឡាយ​ មួយទៀត ជនជាបណ្ឌិតឃើញនូវព្រះរាជាទាំងឡាយ​កាលចាប់នូវចោរដែលប្រព្រឹត្តអាក្រក់បានហើយ តា្រស់បង្គាប់ឲ្យធ្វើកម្មករណ៍ផ្សេងៗ គឺ ឲ្យវាយដោយរំពាត់ខ្លះ ឲ្យវាយដោយផ្តៅខ្លះ ឲ្យវាយដោយដំបងខ្លីខ្លះ ឲ្យកាត់ដៃខ្លះ ឲ្យ​កាត់ជើងខ្លះ ឲ្យកាត់ទាំងដៃទាំងជើងខ្លះ ឲ្យកាត់ស្លឹកត្រចៀកខ្លះ ឲ្យកាត់ច្រមុះខ្លះ ឲ្យកាត់​ទាំងស្លឹកត្រចៀកទាំងច្រមុះខ្លះ ឲ្យធ្វើពិលង្គថាលិកកម្មគឺអំពើដែលគេធ្វើឲ្យដូចជា ឆ្នាំង ដាក់ទឹកជ្រក់ខ្លះ  ឲ្យធ្វើនូវសង្ខមុណ្ឌិកកម្ម គឺ អំពើដែលគេធ្វើក្បាលឲ្យរលីងដូចជា សំបក​ស័ង្ខខ្លះ ឲ្យធ្វើនូវរាហុមុខកម្ម គឺអំពើដែលគេធ្វើមាត់ឲ្យដូចជាមាត់រាហុខ្លះ​ឲ្យ​ធ្វើនូវជោតិមាលិកកម្ម គឺអំពើដែលគេធ្វើខ្លួនមនុស្សឲ្យដូចជាផ្កាភ្លើងខ្លះ ឲ្យធ្វើនូវហត្ថប្បជ្ជោតិកកម្ម គឺអំពើដែលគេដុតដៃខ្លះ ឲ្យធ្វើនូវឯរកវត្តិកកម្ម គឺអំពើដែលគេធ្វើដូច ជាពន្លាត់ស្បែកពពែខ្លះ ឲ្យធ្វើនូវចីរកវាសិកកម្ម គឺអំពើដែលគេធ្វើឲ្យដូចជាស្លៀក សំពត់​សំបកឈើខ្លះ ឲ្យធ្វើនូវឯណេយ្យកកម្ម គឺអំពើដែលគេធ្វើឲ្យដូចជាជើងសត្វ ទ្រាយ​ខ្លះ ឲ្យធ្វើនូវពលិសមំសិកកម្ម គឺអំពើដែលគេថ្ពក់មាត់ ដោយកាងឬសន្ទូច  ខ្លះ ឲ្យធ្វើនូវកហាបណកកម្ម គឺអំពើដែលគេធ្វើឲ្យខូចសរីរៈប្រមាណប៉ុនកហាបណៈ មួយៗ ខ្លះ  ឲ្យធ្វើនូវខារាបតច្ឆិកកម្ម គឺអំពើដែលគេយកទឹកផ្សាស្រោចខ្លះ  ឲ្យធ្វើនូវ បលីឃ- បរិវត្តិកកម្ម គឺអំពើដែលគេធ្វើឲ្យដូចជាបង្វិលជើងគុល ឬសសរគោលខ្លះ ឲ្យ​ធ្វើ​បលាលបីឋកកម្ម គឺអំពើដែលគេធ្វើឲ្យដូចជាកណ្តាប់ចំបើងខ្លះ ឲ្យស្រោច ដោយ​ប្រេងដ៏ក្តៅខ្លះ ឲ្យឆ្កែខាំខ្លះ ឲ្យដេកផ្ងារលើឈើអណ្តោតទាំងរស់ខ្លះ ឲ្យកាត់ក្បាលដោយ​ដាវខ្លះ ។ ម្នាលភិក្ខុទាំងឡាយ បណ្ឌិតតែងត្រិះរិះ ក្នុងអំពើទាំងនោះយ៉ាងនេះថា ព្រះរាជា​ទាំងឡាយ ចាប់ចោរដែលប្រព្រឹត្តអាក្រក់បានហើយ ត្រាស់បង្គាប់ឲ្យធ្វើកម្មករណ៍ ផ្សេងៗ គឺឲ្យវាយដោយរំពាត់ខ្លះ ឲ្យវាយដោយផ្តៅខ្លះ ឲ្យវាយដោយដំបងខ្លីខ្លះ ឲ្យកាត់ដៃខ្លះ ឲ្យ​កាត់​ទាំងដៃទាំងជើងខ្លះ ឲ្យកាត់ស្លឹកត្រចៀកខ្លះ ឲ្យកាត់ច្រមុះខ្លះ ឲ្យកាត់ទាំង ស្លឹក​ត្រចៀក​ទាំងច្រមុះខ្លះ ឲ្យធ្វើពិលង្គថាលិកកម្ម គឺអំពើដែលគេធ្វើឲ្យដូចជាឆ្នាំងដាក់ទឹកជ្រក់ខ្លះ ឲ្យ​ធ្វើ​នូវសង្ខមុណ្ឌិកកម្ម គឺអំពើដែលគេធ្វើក្បាលឲ្យរលីងដូចជាសំបកស័ង្ខខ្លះ ឲ្យធ្វើនូវ​រាហុមុខកម្ម គឺអំពើដែលគេធ្វើមាត់ឲ្យដូចជាមាត់រាហុខ្លះ ឲ្យធ្វើនូវជោតិមាលិកកម្ម គឺអំពើ​ដែលគេធ្វើខ្លួនមនុស្សឲ្យដូចជាផ្កាភ្លើងខ្លះ ឲ្យធ្វើនូវហត្ថប្បជ្ជោតិកកម្ម គឺអំពើដែលគេ​ដុតដៃ​ខ្លះ ឲ្យធ្វើនូវឯកេវត្តិកកម្ម គឺអំពើដែលគេធ្វើឲ្យដូចជាពន្លាត់ស្បែកពពែខ្លះ ឲ្យធ្វើនូវ​ចីរកវាសិកកម្ម គឺអំពើដែលគេធ្វើឲ្យដូចជាស្លៀកសំពត់សំបកឈើខ្លះ ឲ្យធ្វើនូវ​ឯណេយ្យក- កម្ម គឺអំពើដែលគេធ្វើឲ្យដូចជាជើងទ្រាយខ្លះ ឲ្យធ្វើនូវពលិសមំសិកកម្ម គឺ​អំពើ​​ដែល​គេថ្ពក់មាត់ដោយកាងឬសន្ទូចខ្លះ ឲ្យធ្វើនូវកហាបណកកម្ម គឺអំពើដែល​គេធ្វើ​ឲ្យខូចសរីរៈ ប្រមាណប៉ុនកហាបណៈមួយៗខ្លះ ឲ្យធ្វើនូវ​ខារាបតច្ឆិកកម្ម គឺអំពើដែលគេយក​ទឹក​ផ្សារស្រោចខ្លះ ឲ្យធ្វើនូវបលីយបរិវត្តិកកម្ម គឺអំពើដែលគេ ធ្វើឲ្យដូចជាបង្វិលជើង​គុល ឬសសរគោលខ្លះ ឲ្យធ្វើនូវ​បលាលបឋកកម្ម គឺអំពើដែល គេធ្វើឲ្យដូចជាកណ្តាប់​ចំបើងខ្លះ ឲ្យស្រោចដោយប្រេង​ដ៏ក្តៅខ្លះ ឲ្យឆ្កែខាំខ្លះ ឲ្យដេកផ្ងារ លើឈើអណ្តោត​ទាំង​រស់​ខ្លះ ឲ្យកាត់ក្បាលដោយ​ដាវខ្លះ ព្រោះហេតុបាបកម្ម មានសភាពយ៉ាងណាៗ ។ ធម៌​ទាំងឡាយ​​នោះ មិនមានក្នុងអាត្មាអញ ទាំងអាត្មាអញសោត ក៏មិនប្រាកដក្នុងធម៌​ទាំង​ឡាយ​នោះឡើយ ។ ម្នាលភិក្ខុទាំងឡាយ ជនជាបណ្ឌិត រមែងទទួលសេចក្តីសុខ​សោមនស្ស ទី ២ នេះឯង ក្នុងបច្ចុប្បន្ន ។ </p>
        <p><a class='ref km' id='km១៥៥' href='#km១៥៥'>១៥៥</a>ម្នាលភិក្ខុទាំងឡាយ មួយទៀត ជនជាបណ្ឌិត កាលឡើងតាំងក្តី ឡើង កាន់គ្រែក្តី ដេកលើផែនដីក្តី អំពើល្អទាំងឡាយ គឺការប្រព្រឹត្តល្អដោយកាយ ការប្រព្រឹត្ត ល្អដោយវាចា ការប្រព្រឹត្តល្អដោយចិត្តណា ដែលជនជាបណ្ឌិតនោះ ធ្វើទុកក្នុងកាលមុន អំពើល្អទាំងនោះឯង តែងគ្របដណ្តប់ ស្រោចស្រង់ ទំនុកបម្រុងនូវ ជនជាបណ្ឌិត នោះ ក្នុង​សម័យនោះ ។ ម្នាលភិក្ខុទាំងឡាយ ស្រមោលនៃកំពូលភ្នំដ៏ធំ តែងក្រាល រាល ដាល គ្រប​លើ​ផែនដី ក្នុងវេលាថ្ងៃរសៀល មានឧបមាយ៉ាងណាមិញ ម្នាលភិក្ខុទាំងឡាយ មាន​ឧបមេយ្យ​ដូចជាជនជាបណ្ឌិត កាលឡើងតាំងក្តី ឡើងកាន់​គ្រែក្តី ដេកលើផែនដីក្តី អំពើល្អ​ទាំងឡាយ គឺ ការប្រព្រឹត្តល្អដោយកាយ ការប្រព្រឹត្តល្អ​ដោយវាចា ការ​ប្រព្រឹត្តល្អដោយ​ចិត្តណា ដែលជនជាបណ្ឌិតនោះ ធ្វើទុកក្នុងកាលមុន អំពើល្អទាំង នោះឯង តែងគ្របដណ្តប់ ស្រោចស្រង់ ទំនុកបម្រុងនូវជនជាបណ្ឌិតនោះ ក្នុងសម័យនោះ ដូច្នោះឯង ។ ម្នាលភិក្ខុ​ទាំងឡាយ ជនជាបណ្ឌិត តែងគិតក្នុងអារម្មណ៍ ដែលប្រាកដ ក្នុងចក្ខុទ្វារនោះ យ៉ាងនេះថា អើហ្ន៎ អាត្មាអញ មិនបានធ្វើបាប មិនបានធ្វើអំពើអាក្រក់ មិនបានធ្វើអំពើក្តៅក្រហាយ​ទុកទេ អាត្មអញ ធ្វើតែអំពើល្អ ធ្វើតែអំពើកុសល ធ្វើតែបុណ្យសម្រាប់ការពារភ័យ ពួក​ជន​ដែលមិនបានធ្វើបាប មិនបានធ្វើអំពើអាក្រក់ មិនបានធ្វើអំពើក្តៅក្រហាយទុក ជាអ្នកធ្វើ​តែអំពើល្អ ធ្វើតែកុសល ធ្វើតែបុណ្យសម្រាប់ការពារភ័យ រមែងមានគតិ យ៉ាងណា អាត្មាអញ នឹងទៅកាន់គតិនោះ ក្នុងបរលោក ។ ជន ជាបណ្ឌិតនោះ តែងមិនក្រៀបក្រំចិត្ត មិនលំបាក មិនក្សឹបខ្សួល មិនគក់ទ្រូងទ្រហោយំ មិនដល់នូវសេចក្តីវងេ្វង ។ ម្នាលភិក្ខុ​ទាំងឡាយ ជនជាបណ្ឌិត តែងទទួលសេចក្តីសុខ សោមនស្ស ទី ៣ នេះឯង ក្នុងបច្ចុប្បន្ន ។ </p>
        <p><a class='ref km' id='km១៥៦' href='#km១៥៦'>១៥៦</a>ម្នាលភិក្ខុទាំងឡាយ ជនជាបណ្ឌិតនោះសោត បានប្រព្រឹត្តសុចរិតដោយ​កាយ ប្រព្រឹត្តសុចរិតដោយវាចា ប្រព្រឹត្តសុចរិតដោយចិត្ត លុះបែកធ្លាយរាងកាយ​ស្លាប់ ទៅ ក៏ទៅកើតក្នុងសុគតិ សួគ៌ទេវលោក ។ ម្នាលភិក្ខុទាំងឡាយ អ្នកផងដែលនិយាយ តាមហេតុ តែងនិយាយចំពោះទីណា ថាជាទីគួរប្រាថ្នាតែមួយយ៉ាង គួរត្រេកអរតែមួយ យ៉ាង គួរពេញចិត្តតែមួយយ៉ាងដូច្នេះ ទីនោះគឺឋានសួគ៌នោះឯង ដែលអ្នកផងនិយាយ តាមហេតុ តែងនិយាយថា ជាទីគួរប្រាថ្នាតែមួយយ៉ាង គួរត្រេកអរតែមួយយ៉ាង គួរពេញ ចិត្តតែមួយយ៉ាង ។ ម្នាលភិក្ខុទាំងឡាយ សេចក្តីនេះមិនងាយនឹងធ្វើឧបមាឲ្យដល់កម្រិត ឋានសួគ៌ ដែលមានសេចក្តីសុខបានឡើយ ។ </p>
        <p><a class='ref km' id='km១៥៧' href='#km១៥៧'>១៥៧</a>កាលបើព្រះអង្គត្រាស់យ៉ាងនេះហើយ មានភិក្ខុមួយរូបក្រាបបង្គំទូលសួរ សេចក្តីនុ៎ះ ចំពោះព្រះមានព្រះភាគថា បពិត្រព្រះអង្គដ៏ចម្រើន ចុះព្រះអង្គអាចនឹងធ្វើឧបមា​បាន ឬទេ ។ ព្រះមានព្រះភាគត្រាស់តបថា ម្នាលភិក្ខុ តថាគតអាចនឹងធ្វើបាន ហើយ ទ្រង់ត្រាស់ថា ម្នាលភិក្ខុទាំងឡាយ ដូចស្តេចចក្រពត្តិ ទ្រង់ប្រកបដោយរតនៈ ៧ ប្រការ និង ដោយឫទ្ធិ ៤ យ៉ាង ហើយទ្រង់សោយសេចក្តីសុខសោមនស្ស ព្រោះរតនៈនិងឫទ្ធិ នោះ​ជាហេតុ ។ រតនៈទាំង ៧ ប្រការនោះ តើដូចម្តេចខ្លះ ។ </p>
        <p><a class='ref km' id='km១៥៨' href='#km១៥៨'>១៥៨</a>ម្នាលភិក្ខុទាំងឡាយ ក្នុងលោកនេះ ក្សត្រិយ៍ជាព្រះរាជាបានមុទ្ធាភិសេក ហើយ ទ្រង់កក់ព្រះសីរ្សក្នុងថ្ងៃ ១៥ ជាថ្ងៃឧបោសថហើយរក្សាឧបោសថ គង់នៅលើ ប្រាសាទដ៏ប្រសើរ ចក្ករតន៍ជាទិព្វមានកាំមួយពាន់ ព្រមទាំងខ្នងកង់និងដុំ បរិបូណ៌ដោយ អាការសព្វគ្រប់ក៏កើតប្រាកដឡើង ។ ក្សត្រិយ៍ជាព្រះរាជាបានមុទ្ធាភិសេក ទ្រង់ទតឃើញ​ហើយ ទើបទ្រង់ព្រះតម្រិះដូច្នេះថា អើអាត្មាអញ ក៏ធ្លាប់បានឮរឿងនេះមកហើយថា ក្សត្រិយ៍​​អង្គណាជាព្រះរាជាបានមុទ្ធាភិសេកហើយទ្រង់កត់ព្រះសីរ្ស ក្នុងថ្ងៃ ១៥ ជាថ្ងៃឧបោសថ ហើយរក្សាឧបោសថ គង់នៅលើប្រាសាទដ៏ប្រសើរ ចក្ករតន៍ជាទិព្វ មានកាំមួយពាន់​ព្រម​ទាំង​ខ្នងកង់ទាំងដុំ បរិបូណ៌ដោយអការទាំងពួង ក៏កើតប្រាកដឡើងព្រះរាជាអង្គនោះ នឹងបាន​ជាស្តេចចក្រពត្តិ ឱហ្ន៎ អាត្មាអញបានជាស្តេចចក្រពត្តិហើយតើ ។ មា្នលភិក្ខុទាំងឡាយ គ្រានោះ ក្សត្រិយ៍ជាព្រះរាជាបានមុទ្ធាភិសេកហើយ ទ្រង់ក្រោកចាកអាសនៈហើយ ទើប​យក​ព្រះហស្តខាងឆ្វេងចាប់កុណ្ឌី យកព្រះហស្តខាងស្តាំ ប្រស់ព្រំចក្ករតន៍ហើយត្រាស់ថា ចក្ករតន៍ដ៏ចម្រើន ចូរអណ្តែតទៅ ចក្ករតន៍ដ៏ចម្រើន ចូរមានជ័យជំ នះ ។ ម្នាលភិក្ខុទាំងឡាយ គ្រានោះ ចក្ករតន៍នោះឯង ក៏អណ្តែតត្រសែតទៅកាន់ទិសខាងកើត ទើបព្រះបាទចក្រពត្តិ ទ្រង់ស្តេចទៅតាមក្រោយ ព្រមដោយចតុរង្គសេនា ។ ម្នាលភិក្ខុទាំងឡាយ បើចក្ករតន៍​ប្រតិស្ឋាន ក្នុងប្រទេសណា ព្រះបាទចក្រពត្តិព្រមទាំងចតុរង្គសេនា ក៏ចូលទៅតាំង​ព្រះ​រាជនិវេសន៍ ក្នុងប្រទេសនោះ ។ ម្នាលភិក្ខុទាំងឡាយ ចំណែកពួកស្តេចណា ដែលជាសត្រូវ​គង់នៅក្នុងទិសខាងកើត ព្រះរាជាទាំងនោះ ក៏ស្តេចចូល ទៅគាល់ព្រះបាទចក្រពត្តិ​ហើយ​ក្រាបបង្គំទូលយ៉ាងនេះថា បពិត្រមហារាជ សូមព្រះអង្គ ទ្រង់ស្តេចមកចុះ បពិត្រមហារាជ ទ្រង់​ស្តេចមកល្អហើយ បពិត្រមហារាជ រាជសម្បត្តិ​របស់ខ្ញុំព្រះអង្គ ជារបស់ព្រះអង្គហើយ បពិត្រមហារាជ សូមព្រះអង្គទ្រង់ប្រៀនប្រដៅចុះ ។ ព្រះបាទចក្រពត្តិ ក៏មានព្រះបន្ទូលយ៉ាង​នេះថា អ្នកទាំងឡាយ មិនត្រូវសម្លាប់សត្វ មិនត្រូវកាន់យកទ្រព្យដែលគេមិនបាលឲ្យ មិនត្រូវប្រព្រឹត្តខុសក្នុងកាមទាំងឡាយ មិនត្រូវ​​ពោលពាក្យមុសាវាទ មិនត្រូវផឹកទឹកស្រវឹង​ឡើយ អ្នកទាំងឡាយ ចូរបរិភោគ​តែរបស់ដែល គួរបរិភោគចុះ ។ ម្នាលភិក្ខុទាំងឡាយ មួយទៀត ពួកស្តេចណា ដែលជាសត្រូវនៅក្នុងទិសខាងកើត ស្តេចទាំងនោះ ក៏ត្រឡប់ជា​ចុះ​ចូលព្រះបាទ​ចក្រពត្តិវិញ ។​​ ម្នាលភិក្ខុទាំងឡាយ លំដាប់នោះចក្ករតន៍នោះ ក៏ចុះកាន់​សមុទ្រ​ទិស​ខាងកើត ហើយឆ្លងឡើងវិលទៅកាន់ទិសខាងត្បូង ។ បេ ។ ចុះសមុទ្រទិស​ខាងត្បូង ហើយឆ្លងឡើងវិលទៅទិសខាងលិច ។ បេ ។ ចុះកាន់សមុទ្រទិសខាងលិច ហើយឆ្លង​វិលទៅកាន់ទិសខាងជើង ព្រះ​បាទ​ចក្រពត្តិ ក៏ស្តេចទៅតាមខាងក្រោយ ព្រម​ដោយ​ចតុរង្គសេនា ។ ​ម្នាលភិក្ខុទាំងឡាយ បើចក្ករតន៍ប្រតិស្ឋាននៅ ក្នុងប្រទេសណា ព្រះ​បាទចក្រពតិ្ត​សេ្តចក៏ទ្រង់ប្រថាប់នៅក្នុងប្រទេសនោះ ព្រមដោយចតុរង្គសេនា ។ ម្នាលភិក្ខុ​ទាំងឡាយ មួយទៀត​ ពួកស្តេច​​​​​​ណា ជាសឹកសត្រូវនៅក្នុងទិសខាងជើង ស្តេចទាំងនោះ ក៏នាំគ្នាចូលទៅគាល់ ព្រះ​បាទចក្រពត្តិ ហើយក្រាបបង្គំទូលយ៉ាងនេះថា បពិត្រមហារាជ សូមព្រះអង្គទ្រង់ស្តេច​មកចុះ បពិត្រមហារាជ ទ្រង់ស្តេចមកល្អហើយ បពិត្រមហារាជ រាជសម្បត្តិរបស់ខ្ញុំព្រះអង្គ ជារបស់ព្រះអង្គហើយ បពិត្រមហារាជ សូមព្រះអង្គទ្រង់ប្រៀន​ប្រដៅចុះ ។ ព្រះបាទចក្រពត្តិទ្រង់ក៏មានព្រះរាជឱង្ការយ៉ាងនេះថា អ្នកទាំងឡាយ មិនត្រូវ​សម្លាប់សត្វ មិនត្រូវកាន់យកទ្រព្យដែលគេមិនបាលឲ្យ មិនត្រូវ​ប្រព្រឹត្តខុសក្នុងកាម​ទាំង​ឡាយ មិនត្រូវពោលពាក្យមុសាវាទ មិនត្រូវផឹកទឹកស្រវឹង​ឡើយ អ្នកទាំងឡាយ ចូរ​បរិភោគ​តែ របស់​ដែលគួរបរិភោគចុះ ។ ម្នាលភិក្ខុទាំងឡាយ មួយទៀត ពួកស្តេចណា ដែលជាសត្រូវ​នៅក្នុងទិសខាងជើង ស្តេចទាំងនោះ ក៏ត្រឡប់ជាចុះចូលព្រះបាទ​ចក្រពត្តិ​-វិញ ។​ ម្នាលភិក្ខុទាំងឡាយ តពីនោះមក ចក្ករតន៍នោះបានបង្ក្រាបផែនដី ដែលមានសមុទ្រ​ជាព្រំប្រទល់ រួចត្រឡប់មកកាន់រាជធានី​នោះវិញ ហើយឋិតនៅ (ក្នុងរបៀងនៃ​សាលា​វិនិច្ឆ័យ) ទៀបទ្វារនៃព្រះបរមរាជវាំង របស់ព្រះបាទចក្រពត្តិ (នៅនឹងថ្កល់) ហាក់ដូច​ជាបាក់ភ្លៅ ហើយបំភ្លឺទ្វារ ក្នុងព្រះបរមរាជវាំង នៃព្រះបាទចក្រពត្តិ (ឲ្យភ្លឺព្រោងព្រាត) ។ ម្នាលភិក្ខុទាំងឡាយ ចក្ករតន៍បែបនេះ តែងកើតឡើងប្រាកដដល់ស្តេចចក្រពត្តិ ។ </p>
        <p><a class='ref km' id='km១៥៩' href='#km១៥៩'>១៥៩</a>ម្នាលភិក្ខុទាំងឡាយ មួយទៀត​ ហត្ថិរតន៍ (ដំរីកែវ) ក៏កើតប្រាកដ ដល់ ស្តេចចក្រពត្តិ ។ (ដំរីកែវនោះ) ជាស្តេចដំរី ឈ្មោះឧបោសថ មានសម្បុរសសុទ្ធ មាន អវយវៈតូចធំសមរម្យទាំងអស់ ជាដំរីមានឫទ្ធិ អាចហោះទៅលើអាកាសបាន ។​ លុះ ព្រះបាទចក្រពត្តិ ទ្រង់ទតឃើញហើយ ក៏មានព្រះហឬទ័យជ្រះថ្លាថា អើយានដំរីល្អ​ណាស់​តើហ្ន៎ ប្រសិនបើចូលទៅបង្ហាត់បាន (ជាការប្រពៃ) ។ ម្នាលភិក្ខុទាំងឡាយ ឯហត្ថិរតន៍នោះ ក៏ដល់នូវការបង្ហាត់បាន ដូចជាដំរីអាជានេយ្យដ៏ល្អ ដែលគេបង្ហាត់បាន​របៀបល្អយូរ អង្វែងហើយ ។ ម្នាលភិក្ខុទាំងឡាយ ស្តេចចក្រពត្តិ កាលទ្រង់នឹងល្បង​មើលហត្ថិរតន៍ នោះឯង មុនដំបូង ទ្រង់ឡើងគង់ (លើហត្ថិរតន៍នោះ) ក្នុងវេលាព្រឹក​ព្រហាម ហើយ ស្តេចទៅត្រួតត្រានូវផែនដី មានសមុទ្រជាព្រំប្រទល់ រួចហើយស្តេច​ត្រឡប់​មកសោយ ព្រះក្រយាហារ ក្នុងវេលាព្រឹក ឯរាជធានីរបស់ព្រះអង្គនោះវិញទាន់ ។ ម្នាលភិក្ខុទាំងឡាយ ហត្ថិរតន៍មានសភាពយ៉ាងនេះ តែងកើតឡើងប្រាកដ ដល់ស្តេចចក្រពត្តិ ។ </p>
        <p><a class='ref km' id='km១៦០' href='#km១៦០'>១៦០</a>ម្នាលភិក្ខុទាំងឡាយ មួយទៀត អស្សរតន៍ (សេះកែវ) ក៏កើតឡើងប្រាក​ដ​​​​ ដល់ស្តេចចក្រពត្តិ ។ (អស្សរតន៍នោះ) ជាស្តេចសេះឈ្មោះវលាហកៈ មាន​សម្បុរស សុទ្ធ មានសម្បុរត្រង់ក្បាលខ្មៅ (រលើប) ដូចជាសម្បុរនៃកក្អែក មានសក់ (សក្បុស) ដូចជាបណ្តូលស្មៅយ៉ាប្លង ជាសេះមានឫទ្ធិ អាចហោះទៅលើអាកាសបាន ។ លុះស្តេចចក្រពត្តិទ្រង់ទតឃើញហើយ ក៏មានព្រះហឫទ័យជ្រះថ្លាថា អើយានសេះ ល្អណាស់ហ្ន៎ ប្រសិនបើចូលទៅបង្ហាត់បាន (ជាការប្រពៃ) ។ ម្នាលភិក្ខុទាំងឡាយ លំដាប់​នោះ អស្សរតន៍នោះ ក៏ដល់នូវការបង្ហាត់បាន ដូចជាសេះអាជានេយ្យដ៏ល្អ ដែលគេ​បង្ហាត់​បានរបៀបល្អយូរអង្វែងហើយ ។ ម្នាលភិក្ខុទាំងឡាយ សេ្តចចក្រពត្តិ កាលទ្រង់និង​ល្បងមើលអស្សរតន៍នោះឯង មុនដំបូង ទ្រង់ឡើងគង់ (លើអស្សរតន៍) ក្នុងវេលាព្រឹក ព្រហាម ហើយស្តេចទៅត្រួតត្រាផែនដីដែលមានសមុទ្រជាព្រំប្រទល់ រួចហើយស្តេច ត្រឡប់មកសោយព្រះស្ងោយ ក្នុងវេលាព្រឹក ឯរាជធានីរបស់ព្រះអង្គនោះវិញទាន់ ។ ម្នាល​ភិក្ខុទាំងឡាយ អស្សរតន៍មានសភាពយ៉ាងនេះ តែងកើតបា្រកដដល់ស្តេច​ចក្រពត្តិ​។</p>
        <p><a class='ref km' id='km១៦១' href='#km១៦១'>១៦១</a>ម្នាលភិក្ខុទាំងឡាយ មួយទៀត មណិរតន៍ក៏កើតបា្រកដដល់ស្តេចចក្រពត្តិ ។ មណិរតន៍នោះជាកែវពៃទូរ្យ មានជាតិដ៏ល្អ មានជ្រុង ៨ ដែលជាងឆ្នៃល្អហើយ ។ ​ម្នាលភិក្ខុ ទាំងឡាយ មណិរតន៍នោះឯង មានពន្លឺផ្សាយទៅបានមួយយោជន៍ជុំវិញ ។ ម្នាលភិក្ខុទាំង ឡាយ ស្តេចចក្រពត្តិ កាលទ្រង់និងល្បងមើលនូវមណិរតន៍នោះឯង មុនដំ​បូង ទ្រង់ប្រជុំ អស់ចតុរង្គសេនាមក ហើយទ្រង់ស្ទួយកែវមណីឡើងទៅកាន់ចុងដងទង់ ​ហើយទ្រង់គ្រវី ទៅក្នុងទីងងឹតអព្ទក្នុងរាត្រី ។ ម្នាលភិក្ខុទាំងឡាយ ចំណែកអ្នកស្រុកទាំង​ឡាយណា ដែល​នៅជិតខាង អ្នកស្រុកទាំងនោះ សំគាល់ថាជាវេលាថ្ងៃ ក៏នាំគ្នាប្រកបការងារ ដោយសារ​ពន្លឺ (កែវ) នោះឯង ។ ម្នាលភិក្ខុទាំងឡាយ មណិរតន៍មានសភាពយ៉ាងនេះ តែងកើត​បា្រកដ​​​ ដល់ស្តេចចក្រពត្តិ ។</p>
        <p><a class='ref km' id='km១៦២' href='#km១៦២'>១៦២</a>ម្នាលភិក្ខុទាំងឡាយ តទៅទៀត ឥត្ថីរតន៍  (ស្រីកែវ) ក៏កើតបា្រកដ ដល់​ស្តេចចក្រពត្តិ ។ ស្រីកែវនោះមានរូបឆោមដ៏ល្អ គួរឲ្យអ្នកផងពិតពិលរមិលមើល គួរជ្រះ​ថ្លា ប្រកបដោយសម្បុរល្អក្រៃលែង មិនខ្ពស់ពេក មិនទាបពេក មិនស្គមពេក មិនធាត់ពេក​មិន​ខ្មៅពេក មិនសពេក លើសលែងកន្លងហួសសម្បុរស្រ្តី មនុស្ស តែមិនដល់​សម្បុរទិព្វ​ទេ ។​ ម្នាលភិក្ខុទាំងឡាយ ឥត្ថីរតន៍នោះឯង មានកាយសម្ផ័ស្ស (ទន់ល្អូក) ដូចជាសំឡីគរ​ឬ​សំឡីកប្បាស ។ ម្នាលភិក្ខុទាំងឡាយ ឯឥត្ថីរតន៍នោះឯង ក្នុងរដូវត្រជាក់ មានខ្លួនក្តៅ​ ក្នុង​រដូវក្តៅ មានខ្លួនត្រជាក់ ។ ម្នាលភិក្ខុទាំងឡាយ មិនតែប៉ុណ្ណោះសោត ឥត្ថីរតន៍នោះ​ឯង មាន​ក្លិនខ្លឹមចន្ទន៍ផ្សាយចេញអំពីកាយ មានក្លិនផ្កាឧប្បលផ្សាយចេញអំពីមាត់ ។ ម្នាលភិក្ខុ​ទាំង​ឡាយ ឥត្ថីរតន៍នោះឯង ជាស្រ្តីតែងក្រោកឡើងមុន តែងអង្គុយក្រោយ​យកចិត្តទុកដាក់​ធ្វើការអ្វីៗ ប្រព្រឹត្តតម្រូវព្រះហទ័យ ពោលតែពាក្យជាទីពេញព្រះហឬទ័យ របស់ស្តេច​ចក្រ​ពត្តិ ។ ម្នាលភិក្ខុទាំងឡាយ ឥត្ថីរតន៍នោះឯង សូម្បីតែចិត្តក៏មិន​ប្រព្រឹត្តកន្លង​ស្តេច​ចក្រពត្តិទៅហើយ ម្តេចឡើយ​នឹងប្រព្រឹត្តកន្លងដោយកាយបាន ។ ម្នាលភិក្ខុទាំងឡាយ​ឥត្ថីរតន៍មានសភាពយ៉ាងនេះឯង តែងកើតបា្រកដដល់ស្តេច ចក្រពត្តិ ។</p>
        <p><a class='ref km' id='km១៦៣' href='#km១៦៣'>១៦៣</a>ម្នាលភិក្ខុទាំងឡាយ តទៅទៀត គហបតិរតន៍ (គហបតីកែវ) ក៏កើត បា្រកដដល់ស្តេចចក្រពត្តិ ។ ឯគហប​តិរតន៍នោះ មានទិព្វចក្ខុ កើតអំពីផលនៃកុសលកម្ម អាចមើលឃើញកំណប់ទ្រព្យដែលមានម្ចាស់និងមិនមានម្ចាស់បាន ។ គហបតិរតន៍នោះ ចូល​​​ទៅគាល់ស្តេចចក្រពត្តិ ក៏ក្រាបបង្គំទូលយ៉ាងនេះថា បពិត្រព្រះ​សម្មតិទេព សូម​​​ព្រះអង្គ​កុំមានសេចក្តីខ្វល់ខ្វាយឡើយ ខ្ញុំព្រះអង្គនិងចាត់ចែងការ ដែលគួរធ្វើដោយទ្រព្យថ្វាយ​ដោយ​​​​​​​ព្រះ​​រាជទ្រព្យព្រះអង្គ ។ ម្នាលភិក្ខុទាំងឡាយ ​ស្តេចចក្រពត្តិកាលទ្រង់​និងល្បង​មើល​គហបតិរតន៍នោះឯង មុនដម្បូង ទ្រង់ប្រថាប់លើព្រះទីនាំងនាវា សំដៅទៅ​កាន់ខែ្ស​ទឹក​ក្នុងកណ្តាលទន្លេគង្គា ទើបទ្រង់ត្រាស់នឹងគហបតិរតន៍នោះយ៉ាងនេះថា ម្នាល​គហបតី​យើង​មានសេចក្តីត្រូវការ ដោយប្រាក់និងមាស ។ គហបតិរតន៍នោះ ក្រាបបង្គំទូលតបថា បពិត្រមហារាជ បើដូច្នោះ សូមទ្រង់អែបនាវាទៅ ខាងត្រើយច្រាំងម្ខាង ។ ទ្រង់មាន​ព្រះ​រាជឱង្ការថា ឪ គហបតី យើងមានសេចក្តីត្រូវការតែប្រាក់និងមាសត្រង់ទី​នេះឯង ។ ម្នាល​ភិក្ខុទាំងឡាយ គ្រានោះឯង​ គហបតិរតន៍នោះលូកដៃទាំងពីរចុះទៅក្នុង​ទឹក ចាប់លើកយក​ឆ្នាំងដែលពេញ ដោយប្រាក់និងមាស ហើយក្រាបទូលស្តេចចក្រពត្តិ​ថា បពិត្រមហារាជា ល្មមហើយដោយប្រាក់និងមាសប៉ុណ្ណេះ បពិត្រមហារាជ បា្រក់និង​មាសប៉ុណ្ណេះ ល្មមធ្វើព្រះ​រាជកិច្ចបានហើយ បពិត្រ​មហារាជ បា្រក់និងមាសប៉ុណ្ណេះ​ ខ្ញុំ​ព្រះ​អង្គថ្វាយហើយ ។ ស្តេច​ចក្រពត្តិ ទ្រង់ត្រាស់យ៉ាង​នេះថា ម្នាលគហបតី បា្រក់​និង​មាសប៉ុណ្ណេះល្មមហើយ ម្នាល​គហបតី បា្រក់និងមាសប៉ុណ្ណេះ ល្មមធ្វើកិច្ចបានហើយ ម្នាល​គហបតី បា្រក់និងមាសប៉ុណ្ណេះ អ្នកឯងថ្វាយយើងហើយ ។​ ម្នាលភិក្ខុទាំងឡាយ គហបតិរតន៍ មានសភាពយ៉ាង​នេះ ​តែង​កើតបា្រកដ ដល់ស្តេចចក្រ​ពត្តិ ។</p>
        <p><a class='ref km' id='km១៦៤' href='#km១៦៤'>១៦៤</a>ម្នាលភិក្ខុទាំងឡាយ តទៅទៀត បរិនាយករតន៍ (បរិនាយកកែវ) ក៏កើត​បា្រកដ ដល់ស្តេចចក្រពត្តិ ។ (បរិនាយកកែវនោះ) ជាបណ្ឌិតវាងវៃ មានបា្រជ្ញា អង់អាច​ដើម្បីញុំាងស្តេចចក្រពត្តិ​ ដែលខ្លួនគួរឲ្យស្តេចចូលទៅ ឲ្យចូលទៅបានដើម្បីញុំាង​ស្តេច​ចក្រពត្តិ ដែលខ្លួនគួរឲ្យស្តេចចេញទៅ ឲ្យចេញទៅបាន ដើម្បីញុំាងស្តេចចក្រពត្តិ ឲ្យតាំង-​ងារបុគ្គលដែលគួរតាំងបាន ។ បរិនាយករតន៍នោះ ចូលទៅគាល់ស្តេចចក្រពត្តិ​ហើយ ទើប​ក្រាបបង្គំទូល យ៉ាងនេះថា បពិត្រព្រះសម្មតិទេព សូមព្រះអង្គ កុំមាន សេចក្តីខ្វល់​ខ្វាយ​ឡើយ ខ្ញុំព្រះអង្គនិងប្រៀនប្រដៅថ្វាយ ។ ម្នាលភិក្ខុទាំងឡាយ បរិនាយករតន៍ មានសភាព​យ៉ាងនេះ តែងកើតបា្រកដដល់ស្តេចចក្រពត្តិ ។ ម្នាលភិក្ខុទាំងឡាយ ស្តេចចក្រពត្តិ ទ្រង់​ប្រកបដោយរតនៈ (៧ ប្រការ) នេះឯង ។ ស្តេច​ចក្រពត្តិ ទ្រង់ប្រកបដោយប្ញទ្ធិ ៤ យ៉ាង​តើដូចម្តេចខ្លះ ។​</p>
        <p><a class='ref km' id='km១៦៥' href='#km១៦៥'>១៦៥</a>ម្នាលភិក្ខុទាំងឡាយ ស្តេចចក្រពត្តិមានព្រះរូបល្អ គួរឲ្យអ្នកផងពិតពិល រមិលមើល គួរឲ្យជ្រះថ្លា ទ្រង់ប្រកបដោយព្រះឆវិវ័ណ្ណដ៏ល្អក្រៃលែង ជាងមនុស្សឯទៀត ក្នុងលោកនេះ ។ ម្នាលភិក្ខុទាំងឡាយ ស្តេចចក្រពត្តិ ទ្រង់ប្រកបដោយប្ញទ្ធិ នេះជាប្ញទ្ធិ ទី ១ ។ </p>
        <p><a class='ref km' id='km១៦៦' href='#km១៦៦'>១៦៦</a>ម្នាលភិក្ខុទាំងឡាយ មួយទៀត ស្តេចចក្រពត្តិ មានព្រះជន្មាយុវែង ទ្រង់ឋិត​នៅ អស់កាលយូរអង្វែង ក្រៃលែងជាងមនុស្សទាំងឡាយ​ឯទៀត ។ ម្នាលភិក្ខុទាំងឡាយ​ស្តេចចក្រពត្តិ ទ្រង់ប្រកបដោយប្ញទ្ធិ នេះជាប្ញទ្ធិ ទី ២ ។</p>
        <p><a class='ref km' id='km១៦៧' href='#km១៦៧'>១៦៧</a>ម្នាលភិក្ខុទាំងឡាយ មួយទៀត ស្តេចចក្រពត្តិ ទ្រង់មិនមានអាពាធ មិន មានទុក្ខ ប្រកបដោយភ្លើងធាតុ ដែលកើតអំពីកម្ម មានវិបាកស្មើគ្នា គឺ មិនត្រជាក់ពេក មិនក្តៅពេក លើសជាង មនុស្សដ៏ទៃ​ ។ ម្នាលភិក្ខុទាំងឡាយ ស្តេចចក្រពត្តិ ទ្រង់ប្រកប ដោយ​ប្ញទ្ធិ នេះជាប្ញទ្ធិ ទី ​៣ ។</p>
        <p><a class='ref km' id='km១៦៨' href='#km១៦៨'>១៦៨</a>ម្នាលភិក្ខុទាំងឡាយ មួយវិញទៀត ស្តេចចក្រពត្តិទ្រង់ជាទីស្រឡាញ់ ជាទី​ពេញចិត្តនៃព្រាហ្មណ៍និងគហបតីទាំងឡាយ ។ ម្នាលភិក្ខុទាំងឡាយ បិតាជាទីស្រឡាញ់​ពេញចិត្ត នៃកូនទាំងឡាយយ៉ាងណាមិញ ម្នាលភិក្ខុទាំងឡាយ ស្តេចចក្រពត្តិ ទ្រង់ជាទី ស្រឡាញ់ពេញចិត្ត នៃព្រាហ្មណ៍និងគហបតីទាំងឡាយ យ៉ាងនោះដែរ ។ ម្នាលភិក្ខុទាំង ឡាយ​ ចំណែកខាងព្រាហ្មណ៍ និងគហបតីទាំងឡាយ ក៏ជាទីស្រឡាញ់ពេញ​ព្រះហប្ញទ័យ នៃស្តេចចក្រពត្តិដែរ ។ ម្នាលភិក្ខុទាំងឡាយ កូនទាំងឡាយ ជាទីស្រឡាញ់ពេ​ញចិត្តនៃបិតា យ៉ាងណាមិញ ម្នាលភិក្ខុទាំងឡាយ​ ព្រាហ្មណ៍និងគហបតីទាំងឡាយ ក៏ជា​ទីស្រឡាញ់ ពេញព្រះហប្ញទ័យនៃស្តេចចក្រពត្តិ យ៉ាងនោះដែរ ។ ម្នាលភិក្ខុទាំងឡាយ​ ស្តេចចក្រពត្តិ កាលមុនដម្បូង ទ្រង់ស្តេចទៅកាន់ទីឧទ្យាន ដោយចតុរង្គសេនា ។ ម្នាល​ភិក្ខុទាំងឡាយ លំដាប់នោះ ព្រាហ្មណ៍និងគហបតីទាំងឡាយ ចូលទៅគាល់ស្តេចចក្រពត្តិ​ក្រាបបង្គំទូល យ៉ាងនេះថា បពិត្រព្រះសម្មតិទេព សូមព្រះអង្គកុំស្តេចទៅ ដោយរួសរាន់​ឡើយ សូម ឲ្យយើងខ្ញុំព្រះអង្គឃើញព្រះអង្គ អស់កាលយូរ ។ ម្នាលភិក្ខុទាំងឡាយ ឯស្តេចចក្រពត្តិ ទ្រង់ត្រាស់និងសារថីថា ម្នាលសារថី អ្នកកុំ​បររថទៅ ដោយរួសរាន់ឡើយ ។ សុំឲ្យខ្ញុំឃើញព្រាហ្មណ៍និងគហបតីទាំងឡាយ អស់កា​ល​យូរ ។ ម្នាលភិក្ខុទាំងឡាយ ស្តេចចក្រពត្តិ ទ្រង់ប្រកបដោយប្ញទ្ធិ នេះជាប្ញទ្ធិ ទី ​៤ ។ ម្នាលភិក្ខុ​ទាំងឡាយ ស្តេចចក្រពត្តិ ទ្រង់ប្រកបដោយប្ញទ្ធិ​ ៤ យ៉ាងនេះឯង ។ ម្នាលភិក្ខុទាំងឡាយ អ្នក​ទាំងឡាយសំគាល់នូវហេតុនោះ ថាដូចម្តេច ស្តេចចក្រពត្តិ ប្រកបដោយរតនៈ​ទាំង ៧ ប្រការ​នេះផង ដោយប្ញទ្ធិ ៤ យ៉ាងនេះផង តើទ្រង់សោយនូវសេចក្តីសុខសោមនស្ស ព្រោះរតនៈ​និង​ប្ញទ្ធិនោះជាហេតុដែររអ្វី ។ ភិក្ខុទាំងឡាយ ក្រាបទូលថា បពិត្រព្រះអង្គដ៏ចម្រើន ស្តេច​ចក្រពត្តិ​​សូម្បីប្រកបដោយរតនៈតែមួយៗ ក៏គង់សោយសេចក្តីសុខសោមនស្ស ព្រោះរតនៈ​នោះ ជាហេតុទៅហើយ ចាំបាច់និយាយថ្វីដល់ទៅ​ប្រកបដោយរតនៈទាំង ៧ ប្រការ និងប្ញទ្ធិ ៤ យ៉ាង (នោះ) ។</p>
        <p><a class='ref km' id='km១៦៩' href='#km១៦៩'>១៦៩</a>លំដាប់នោះ ព្រះមានព្រះភាគ ទ្រង់ចាប់នូវដុំថ្មតូច ប្រមាណប៉ុនបាតដៃ ហើយត្រាស់សួរភិក្ខុទាំងឡាយថា ម្នាលភិក្ខុទាំងឡាយ អ្នកទាំងឡាយសំគាល់សេចក្តីនោះ ថាដូចម្តេច ដុំថ្មតូចប្រមាណប៉ុនបាតដៃ ដែលតថាគតកំពុងកាន់នេះ និងស្តេចភ្នំហិម​ពាន្ត​តើ​ណាធំជាង ។ ភិក្ខុទាំងឡាយក្រាបទូលថា បពិត្រព្រះអង្គដ៏ចម្រើន​ ដុំថ្មតូច ប្រមាណ​ប៉ុន​បាតដៃ ដែលព្រះអង្គកាន់នេះតូចពេកណាស់ប្រៀបផ្ទឹមនិងស្តេចភ្នំហិមពាន្ត មិនដល់នូវការ​រាប់ផង មិនដល់មួយចំណិតផង មិនដល់នូវការប្រៀបធៀប​ផង ។ ម្នាលភិក្ខុទាំងឡាយ ស្តេច​​​ចក្រពត្តិប្រកបដោយរតនៈទាំង ៧ ប្រការ និងប្ញទ្ធិ ៤ យ៉ាង ទ្រង់សោយសេចក្តីសុខ សោមមន​ស្សណា ព្រោះរតនៈ និងប្ញទ្ធិនោះជាហេតុ ។ សេចក្តីសុខនោះ ប្រៀបផ្ទឹម​និង​សេចក្តីសុខទិព្វ មិនដល់នូវការរាប់ផង មិនដល់មួយចំណិតផង មិន ដល់នូវការប្រៀប​ធៀបផង ក៏ដូច្នោះដែរ ។</p>
        <p><a class='ref km' id='km១៧០' href='#km១៧០'>១៧០</a>ម្នាលភិក្ខុទាំងឡាយ ជនជាបណ្ឌិតនោះ បើអំណើះកាលយូរអង្វែងទៅម្តងៗ ក៏មកកាន់អត្តភាពជាមនុស្ស ក្នុងកាលជាខាងក្រោយ តែងកើតក្នុងត្រកូលខ្ពស់ គឺត្រ​កូល​ខត្តិយមហាសាលខ្លះ ត្រកូលព្រាហ្មណមហាសាលខ្លះ ត្រកូលគហបតី​មហាសាល​​ខ្លះ ជា​ត្រកូល​ស្តុកស្តម្ពមាំមួន មានទ្រព្យច្រើន មានគ្រឿងប្រើបា្រស់ច្រើន មានបា្រក់មាសច្រើន មានគ្រឿងឧបករណ៍ច្រើន មានធញ្ញជាតជាទ្រព្យច្រើន ។ មួយ​ទៀត ជនជាបណ្ឌិត​នោះមាន​រូបល្អ គួរពិតពិលរមិលមើល គួរជ្រះថ្លា ប្រកបដោយ​សម្បុរ​ល្អដ៏ក្រៃលែង ជាអ្នកបានបាយ ទឹក សំពត់ យាន ផ្កាកម្រង​ គ្រឿងក្រ​អូប គ្រឿង​លាប​ផ្សេងៗ ទីដេក ទីនៅអាស្រ័យ និង​គ្រឿងប្រទីប ។ ជនជាបណ្ឌិតនោះ​តែងប្រព្រឹត្តសុចរិត​ដោយកាយ ប្រព្រឹត្តសុចរិត​ដោយ​វាចា ប្រព្រឹត្តសុចរិតដោយចិត្ត ។ លុះជនជាបណ្ឌិត​នោះ ប្រព្រឹត្តសុចរិតដោយកាយ ប្រព្រឹត្ត​សុចរិតដោយវាចា ប្រព្រឹត្តសុចរិតដោយចិត្ត ហើយដល់បែកធ្លាយរាងកាយស្លាប់ទៅ ក៏ទៅ​កើត​ក្នុងសុគតិ​សួគ៌ ទេវលោក ។</p>
        <p><a class='ref km' id='km១៧១' href='#km១៧១'>១៧១</a>ម្នាលភិក្ខុទាំងឡាយ ដូចអ្នកលេងល្បែងភ្នាល់ បាននូវគំនរទ្រព្យសម្បត្តិ ច្រើន ដោយការឈ្នះជាដម្បូងប៉ុណ្ណោះ ។​ ម្នាលភិក្ខុទាំងឡាយ ត្រង់ហេតុដែលអ្នកលេង​ល្បែង​​​​ភ្នាល់នោះ បាននូវគំនរទ្រព្យសម្បត្តិច្រើន ដោយការឈ្នះជាដម្បូងប៉ុណ្ណោះនោះ ឈ្មោះ​ថាជាការឈ្នះតែប​ន្តិចប​ន្ទួចទេ ។ ចំណែកខាងជនជាបណ្ឌិតនោះ ប្រព្រឹត្តសុចរិត​ដោយកាយ ប្រព្រឹត្តសុចរិតដោយវាចា ប្រព្រឹត្តសុចរិតដោយចិត្ត លុះបែកធ្លាយរាងកាយ​ស្លាប់ទៅ ក៏ទៅកើតក្នុងសុគតិសួគ៌ ទេវលោកនេះឯង​ ទើបឈ្មោះថាការឈ្នះធំជា​ង​នោះ​ទៅទៀត ។​ ម្នាលភិក្ខុទាំងឡាយ​ នេះឈ្មោះថាបណ្ឌិតភូមិ ដ៏បរិបូណ៌គ្រប់គ្រាន់ ។ លុះ​ព្រះមាន​​ព្រះភាគ ត្រាស់ព្រះសូត្រនេះចប់ហើយ ពួកភិក្ខុទាំងនោះ ក៏មានចិត្តត្រេកអរ​រីករាយ ចំពោះភាសិត របស់ព្រះមានព្រះភាគ ។</p>
        <p>ចប់ ពាលបណ្ឌិតសូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>