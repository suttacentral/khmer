<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn136' lang='km'>
        <header>
            <ul>
            </ul>
            <h1>មហាកម្មវិភង្គសូត្រ ទី ៦</h1>
        </header>
        <p><a class='ref km' id='km៧៣' href='#km៧៣'>៧៣</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់​នៅ​ក្នុង​វត្តវេឡុវ័ន ជា​កលន្ទកនិវាបស្ថាន ជិតក្រុងរាជគ្រឹះ ។ សម័យ នោះឯង ព្រះសមិទ្ធិ​មានអាយុ គង់នៅ​ក្នុង​កុដិ​ដែល​តាំង​នៅ​ក្នុង​ព្រៃ ។ គ្រានោះឯង បរិព្វាជក ឈ្មោះ​បោតលិបុត្រ​ ដើរចង្រ្កមត្រាច់ទៅមកដើម្បី សម្រួលស្មង ហើយ​ចូល​ទៅរកព្រះ​សមិទ្ធិ មានអាយុ លុះចូលទៅដល់ហើយ ក៏ពោល​ពាក្យរាក់​ទាក់នឹង​ព្រះសមិទ្ធិ​មានអាយុ លុះ​បញ្ចប់ពាក្យរាក់ទាក់និង ពាក្យគួររលឹកហើយ ក៏អង្គុយក្នុងទីដ៏សមគួរ ។</p>
        <p><a class='ref km' id='km៧៤' href='#km៧៤'>៧៤</a>លុះបោតលិបុត្តបរិព្វាជក អង្គុយក្នុងទីសមគួរហើយ ទើបពោល ពាក្យនេះ​នឹងព្រះសមិទ្ធិ​មានអាយុថា ម្នាលអាវុសោសមិទ្ធិ ពាក្យនេះ ខ្ញុំបាន ស្ដាប់មកក្នុងទីចំពោះ​ព្រះភក្រ្ដ បាន​ទទួល​មក​ក្នុង​ទី​ចំពោះ​ព្រះភក្រ្ដ នៃព្រះ សមណគោតមថា កាយកម្ម​ជា​កម្មឥតអំពើ វចីកម្មជាកម្មឥតអំពើ មនោកម្ម​ទើប​ជា​កម្មពិត មួយទៀត បុគ្គល​ចូល​កាន់​សមាបត្តិណា ហើយមិនទទួល អារម្មណ៍អ្វីមួយ សមាបត្តិ​នោះ ក៏មានដែរ ។ ព្រះសមិទ្ធិ​ពោលតបថា ម្នាល អាវុសោបោតលិបុត្ត អ្នកកុំពោលយ៉ាងនេះ​ឡើយ អ្នកកុំ​ពោល​បង្កាច់​ព្រះមានព្រះភាគ ព្រោះថា ការពោលបង្កាច់ព្រះមានព្រះភាគ មិនល្អទេ ដ្បិតថា ព្រះមានព្រះភាគ មិនបានត្រាស់ថា កាយកម្មជាកម្មឥតអំពើ វចីកម្ម ជាកម្មឥតអំពើ មនោកម្ម​ទើប​ជា​កម្មពិត យ៉ាងនេះទេ ម្នាលអាវុសោ តែ ចំណែកខាង បុគ្គល​ចូល​កាន់​សមាបត្តិណា មិន​ទទួល​អារម្មណ៍​អ្វី​មួយ សមាបត្តិនោះ ក៏មានមែន ។ ម្នាលអាវុសោ សមិទ្ធិ លោកបួសបានយូរប៉ុន្មាន វស្សាហើយ ។ ម្នាលអាវុសោ មិនយូរប៉ុន្មានទេ ទើប​តែនឹ​ងបាន ៣ វស្សា ។ ឥឡូវនេះ យើងទាំងឡាយ ចាំនិយាយ​ថ្វី​ចំពោះ​ពួក​ភិក្ខុជា​ថេរៈ​ក្នុង​រឿង​នេះ ព្រោះសូម្បីភិក្ខុថ្មី ក៏គង់សំគាល់នូវសាស្ដា ដែលខ្លួនគួរការពារយ៉ាង​នេះ​បាន​ដែរ ម្នាលអាវុសោសមិទ្ធិ បុគ្គលធ្វើកម្មប្រកបដោយចេតនា ដោយកាយវាចា ចិត្ត​ហើយ តើរងវេទនា​ដូចម្ដេច ។ ម្នាលអាវុសោបោតលិបុត្ត បុគ្គលធ្វើកម្ម ប្រកបដោយចេតនា ដោយកាយ វាចាចិត្តហើយ រមែង​រងទុក្ខវេទនា ។ គ្រានោះ បោតលិបុត្តបរិព្វាជក មិន​ត្រេអរ​ មិនខាំង​ឃាត់​ភាសិ​ត​របស់​ព្រះសមិទ្ធិ​មាន​អាយុ លុះមិនត្រេកអរ មិន​ខាំង​ឃាត់​ហើយ ក៏ក្រោកអំពី អាសនៈចៀសចេញទៅ ។</p>
        <p><a class='ref km' id='km៧៥' href='#km៧៥'>៧៥</a>គ្រានោះឯង ព្រះសមិទ្ធិមានអាយុ កាល​បោត​លិបុត្ត​បរិព្វាជក​ចៀសចេញ​ទៅ មិនយូរប៉ុន្មាន ក៏​ចូលទៅរកព្រះអានន្ទមាន​អាយុ លុះចូល ទៅដល់ហើយ ក៏​ពោល​ពាក្យ​រាក់ទាក់នឹងព្រះអានន្ទមានអាយុ លុះ​បញ្ចប់​ពាក្យដែលគួររាក់ទាក់ និង​ពាក្យ​គួរ​រលឹក​ហើយក៏អង្គុយក្នុងទីដ៏សមគួរ ។ លុះព្រះសមិទ្ធិ​មាន​អាយុ អង្គុយ​ក្នុង​ទីដ៏សម​គួរ​ហើយ​ ទើបផ្តៀងពាក្យចរចា ទាំងអស់ ដែលខ្លួននិយាយ​នឹង​បោតលិបុត្ត​បរិព្វា​ជក​​ទាំង​ប៉ុន្មាន ដល់ព្រះ អានន្ទមានអាយុ ។ កាលព្រះសមិទ្ធិមានអាយុ ពោលយ៉ាងនេះហើយ ព្រះអានន្ទមានអាយុ ក៏ពោលនឹងព្រះ​សមិទ្ធិមានអាយុ យ៉ាងនេះថា ម្នាល​អាវុសោ​សមិទ្ធិ​ ពាក្យនេះ ជា​ពាក្យ​មានមូលហេតុហើយ ម្នាលអាវុសោសមិទ្ធិ គួរយើងនាំគ្នាមក ដើម្បីគាល់ព្រះមានព្រះភាគ គួរ​នាំ​គ្នា​​ចូលទៅគាល់ ព្រះមានព្រះភាគ លុះចូលទៅដល់​ហើយ គួរក្រាបបង្គំទូលសេចក្ដីនុ៎ះ ចំពោះ​ព្រះមានព្រះភាគ ព្រះមានព្រះភាគនឹង​ព្យាករ ដល់យើងយ៉ាងណា យើងគប្បីចងចាំសេចក្ដីនោះ យ៉ាងនេះ ។ ព្រះសមិទ្ធិ​មានអាយុ​ទទួលពាក្យ ព្រះអានន្ទមានអាយុថា ករុណា អាវុសោ ។ គ្រានោះ​ព្រះសមិទ្ធិមានអាយុ និងព្រះអានន្ទមានអាយុ​ ក៏នាំគ្នាចូលទៅគាល់ព្រះមានព្រះភាគ លុះចូល ទៅដល់ ក្រាប​ថ្វាយបង្គំព្រះមានព្រះភាគ ហើយអង្គុយក្នុងទីដ៏សមគួរ ។ លុះព្រះអានន្ទមានអាយុ អង្គុយ​ក្នុង​ទី​ដ៏​សមគួរហើយ ក៏ក្រាបបង្គំទូលពាក្យ ចរចាទាំង​ប៉ុន្មាន របស់ព្រះសមិទ្ធិមានអាយុ ជាមួយនឹងបោតលិបុត្ត​បរិព្វាជក​ទាំងអស់ ចំពោះ​ព្រះមានព្រះភាគ ។</p>
        <p><a class='ref km' id='km៧៦' href='#km៧៦'>៧៦</a>លុះព្រះអានន្ទក្រាបបង្គំទូលយ៉ាងនេះហើយ ព្រះមានព្រះភាគ ទ្រង់ត្រាស់ នឹងព្រះអានន្ទ​មានអាយុ យ៉ាងនេះថា ម្នាលអានន្ទ តថាគត មិនទាំងធ្លាប់​ឃើញនូវ​បោតលិបុត្តបរិព្វាជកសោះ តើនឹង​មាន​ការចរចា​ជា មួយបែបនេះ មកពីណា ម្នាល​អានន្ទ​ ប្រស្នាដែលគួរចែក គួរដោះស្រាយ ដល់​បោតលិបុត្តបរិព្វាជក លោកសមិទ្ធិ ជា​មោឃបុរសនេះឯង ដោះស្រាយ ហើយតែមួយចំណែក ។ កាល​ព្រះមានព្រះភាគ​ទ្រង់​ត្រាស់យ៉ាងនេះហើយ ព្រះឧទាយិមានអាយុ ក៏ក្រាបបង្គំ​ទូលព្រះមានព្រះភាគ យ៉ាង​នេះថា បពិត្រ ព្រះអង្គដ៏ចម្រើន ក្រែងសមិទ្ធិមានអាយុ ពោលដូច្នេះ ព្រោះអាង​​ហេតុ​​នេះថា វេទានា​ណានីមួយ វេទនានោះ សុទ្ធតែជាទុក្ខ​ដូច្នេះទេដឹង ។</p>
        <p><a class='ref km' id='km៧៧' href='#km៧៧'>៧៧</a>កាលព្រះឧទាយិ ក្រាបទូលយ៉ាងនេះហើយ ព្រះមានព្រះភាគ ទ្រង់ត្រាស់​ហៅ​ព្រះអានន្ទមាន​អាយុ​មកថា ម្នាលអានន្ទ ចូរអ្នកមើលនូវ សេចក្ដីល្ងង់​របស់ឧទាយិ ជា​មោឃបុរសនេះ ម្នាលអានន្ទ ត​ថាគត​បានដឹង ច្បាស់ហើយថា ឥឡូវនេះ ឧទាយិនេះ​ជា​មោឃបុរសកាលងើបឡើង តែង ងើបឡើង​ដោយឧបាយមិនជាប្រាជ្ញា ម្នាលអានន្ទ បោតលិបុត្តបរិព្វាជកបាន សួរវេទនា ៣ ខាងដើម ម្នាលអានន្ទ ប្រសិនបើ​សមិទ្ធិ​ជា​មោឃ​បុរសនេះ ត្រូវ បោតលិបុត្តបរិព្វាជកសួរយ៉ាងនេះ គប្បីដោះស្រាយយ៉ាងនេះថា ម្នាល អាវុសោ​បោតលិបុត្ត បុគ្គលធ្វើអំពើប្រកបដោយ​ចេតនា ដោយកាយវាចាចិត្ត ជា​ហេតុ នៃ​សុខ​វេទនា បុគ្គលនោះក៏រងសុខវេទនា ម្នាលអាវុសោបោតលិបុត្ត បុគ្គលធ្វើ​កម្មប្រកបដោយចេតនា ដោយ​កាយ​វាចា​ចិត្ត ជាហេតុនៃទុក្ខវេទនា បុគ្គលនោះ តែង​​រងទុក្ខវេទនា ម្នាលអាវុសោបោតលិបុត្ត​ បុគ្គលធ្វើ​អំពើ​ប្រកបដោយចេតនា ដោយ​កាយវាចាចិត្ត ជាហេតុនៃអទុក្ខមសុខវេទនា បុគ្គល​នោះ តែងរង​អទុក្ខម​សុខ​​វេទនា ម្នាលអានន្ទ សមិទ្ធិជាមោឃបុរស កាលព្យាករយ៉ាង​នេះ ឈ្មោះថា គួរព្យាករ​ដោយ​ប្រពៃ ដល់​បោតលិបុត្ត បរិព្វាជក ម្នាលអានន្ទ មួយទៀត ពួក​តីរិ្ថយបរិជក​ដទៃ​ទាំង​នោះ ជា មនុស្ស​ល្ងង់ មិនឈ្លាស​ប្រតិ​ពលម្ដេចឡើយ​នឹងដឹងមហាកម្មវិភង្គ របស់​​តថាគត បាន ម្នាលអានន្ទ បើដូច្នោះ កាលបើតថាគត ចែក​មហាកម្មវិភង្គ អ្នក​ទាំងឡាយ​គប្បីស្ដាប់ចុះ ។ បពិត្រព្រះមានព្រះភាគ កាលនេះជាកាលគួរ ព្រះមានព្រះភាគ​​គួរចែកនូវមហាកម្មវិភង្គ បពិត្រព្រះសុគត កាលនេះជា កាលគួរ ព្រះមានព្រះភាគ​គួរ​ចែក​មហាកម្មវិភង្គ ពួកភិក្ខុ បាន ស្ដាប់ព្រះ​ពុទ្ធ​ដី​ការបស់​ព្រះមានព្រះភាគ​ នឹងបានចងចាំទុក ។ ម្នាលអានន្ទ បើដូច្នេះ ចូរ អ្នកយកចិត្តទុក​ដាក់ ស្ដាប់ដោយ​ប្រពៃចុះ តថាគតនឹងសំដែង ។ ព្រះអានន្ទ មានអាយុ ក៏ទទួល​ព្រះពុទ្ធដីកា​ព្រះមានព្រះភាគ ព្រះករុណា ព្រះអង្គ ។</p>
        <p><a class='ref km' id='km៧៨' href='#km៧៨'>៧៨</a>ព្រះមានព្រះភាគ ទ្រង់ត្រាស់ព្រះសូត្រនេះថា ម្នាលអានន្ទ បុគ្គល​ក្នុង​លោក​នេះ មាន ៤ ពួក ។ បុគ្គល ៤ ពួក តើដូចម្ដេចខ្លះ ។ ម្នាល អានន្ទ បុគ្គលពួកមួយ ក្នុង​លោក​នេះ​ជា​អ្នក​សម្លាប់សត្វ កាន់យកទ្រព្យ​ដែល​គេមិន​បានឲ្យ ប្រព្រឹត្តខុសក្នុងកាមទាំងឡាយ ពោលពាក្យកុហក ពោល ពាក្យញុះញង់ ពោលពាក្យ​អាក្រក់ ពោលពាក្យឥតប្រយោជន៍ សម្លឹងរំពៃ ចំពោះទ្រព្យរបស់គេមានចិត្តព្យាបាទ មានគំនិតយល់ខុស ក្នុង​លោកនេះ បុគ្គលនោះ លុះទម្លាយរាងកាយ បន្ទាប់អំពីសេចក្ដីស្លាប់ទៅ រមែងទៅកើត​ក្នុង​កំណើត​តិរច្ឆាន ប្រេតវិស័យ អសុរកាយ នរក ។ ម្នាលអានន្ទ មួយទៀត បុគ្គលពួកមួយ ក្នុងលោកនេះ ជាអ្នកសម្លាប់សត្វ កាន់យកទ្រព្យដែលគេ មិនបានឲ្យ ប្រព្រឹត្តខុស ក្នុងកាមទាំងឡាយ ពោលពាក្យកុហក ពោល​ពាក្យ ញុះញង់ ពោលពាក្យអាក្រក់ ពោលពាក្យឥតប្រយោជន៍ ជាអ្នក​សម្លឹង​រំពៃ​ចំពោះ​ទ្រព្យ​របស់​គេ មានចិត្តព្យាបាទ មានគំនិតយល់ខុស ក្នុងលោកនេះ បុគ្គលនោះ លុះទម្លាយ​រាង​កាយ​បន្ទាប់​អំពី​សេចក្ដី​ស្លាប់ទៅ រមែងទៅ កើត ក្នុងសុគតិសួគ៌ទេវលោ ។ ម្នាលអានន្ទ បុគ្គលពួកមួយ ក្នុង​លោកនេះ ជា​អ្នកវៀរ ស្រឡះចាកបាណាតិបាត វៀរស្រឡះចាកអទិន្នាទាន វៀរស្រឡះ​ចាក​កាមេសុមិច្ឆាចារ វៀរ​ស្រឡះ​ចាកមុសាវាទ វៀរស្រឡះចាកបិសុណវាចា វៀរស្រឡះ​ចាកផរុសវាចា វៀរស្រឡះ​ចាក​សម្ផប្ប​លាបៈ ជាអ្នកមានចិត្តមិន បានសម្លឹងរំពៃចំពោះទ្រព្យរបស់គេ មានចិត្តមិន​បាន​ព្យាបាទជាអ្នកមាន គំនិតយល់ត្រូវ ក្នុងលោកនេះ បុគ្គលនោះ លុះទម្លាយរាងកាយ បន្ទាប់អំពី សេចក្ដី​ស្លាប់​ទៅ រមែងទៅកើត ក្នុងសុគតិសួគ៌ទេវលោក ។ ម្នាលអានន្ទ មួយ ទៀត បុគ្គលពួកមួយ ក្នុងលោក​នេះ វៀរស្រឡះចាកបាណាតិបាត វៀរ ស្រឡះចាកអទិន្នាទាន វៀរស្រឡះចាកកាមេសុមិច្ឆាចារ វៀរ​ស្រឡះចាក មុសាវាទ វៀរស្រឡះចាកបិសុណវាចា វៀរស្រឡះចាក ផរុសវាចា វៀរ ស្រឡះចាក​សម្ផប្បលាបៈ ជាអ្នកមានចិត្តមិនបានរំពៃ ចំពោះទ្រព្យរបស់ គេ មានចិត្តមិនព្យាបាទ ជាអ្នកមានគំនិតយល់​ត្រូវ ក្នុងលោកនេះ បុគ្គលនោះ លុះទម្លាយ រាងកាយ បន្ទាប់អំពីសេចក្ដីស្លាប់ទៅ រមែងទៅកើត ក្នុង​កំណើត​តិរច្ឆាន ប្រេតវិស័យ អសុកាយ នរក។</p>
        <p><a class='ref km' id='km៧៩' href='#km៧៩'>៧៩</a>ម្នាលអានន្ទ សមណៈឬព្រាហ្មណ៍ពួកមួយ ក្នុងលោកនេះ អាស្រ័យសេចក្ដី ព្យាយាម​ជាគ្រឿង​ដុតកម្ដៅកិលេស អាស្រ័យសេចក្ដី ព្យាយាមជា​គ្រឿងតម្កល់ចិត្តទុក អាស្រ័យសេចក្ដី​ប្រឹង​ប្រែង អាស្រ័យសេចក្ដី មិនប្រមាទ អាស្រ័យសេចក្ដីយកចិត្តទុក ដាក់ដោយប្រពៃ រមែងបាននូវ​ចេតោ​សមាធិ មានសភាព​ដូច្នោះ ។ កាលបើតម្កល់ចិត្តនឹងហើយ សមណៈ ឬព្រាហ្មណ៍នោះ រមែងឃើញ ដោយ​ទិព្វ​ចក្ខុដ៏បរិសុទ្ធ កន្លងបង់ចក្ខុរបស់ មនុស្សធម្មតា នូវបុគ្គលឯណោះដែល​សម្លាប់​​សត្វ កាន់យកទ្រព្យ​ដែល​គេ​មិនបានឲ្យ ប្រព្រឹត្តខុសក្នុងកាមទាំងឡាយ ពោលពាក្យកុហក ពោលពាក្យ ញុះញង់ ពោលពាក្យ​អាក្រក់ ពោលពាក្យឥតប្រយោជន៍ មានចិត្តសម្លឹង រំពៃចំពោះទ្រព្យរបស់គេ មានចិត្តព្យាបាទ មានគំនិត​យល់ខុស ក្នុងលោក នេះ រមែងឃើញបុគ្គលនោះ ដែលទម្លាយ រាងកាយ បន្ទាប់អំពីសេចក្ដីស្លាប់​ទៅ ទៅ​កើត​ក្នុងកំណើតតិរច្ឆាន ប្រេតវិស័យ អសុរកាយ នរក​ ។ សមណៈ ឬព្រាហ្មណ៍នោះពោលយ៉ាងនេះថា អើហ្ន៎ អំពើអាក្រក់ ក៏មាន ផលរបស់ ទុច្ចរិតក៏មាន អាត្មាអញបានឃើញបុគ្គលឯណោះ ដែលសម្លាប់​សត្វ កាន់ យកទ្រព្យដែលគេមិនបានឲ្យ ប្រព្រឹត្តខុសក្នុងកាមទាំងឡាយ ។បេ។ មាន គំនិតយល់ខុស ក្នុង​លោក​នេះ បានឃើញបុគ្គនោះ ដែលទម្លាយរាងកាយ​ បន្ទាប់អំពីសេចក្ដីស្លាប់ទៅ ទៅកើតក្នុងកំណើត​តិរច្ឆាន ប្រេតវិស័យ អសុរ-កាយ នរក ។ សមណៈឬព្រាហ្មណ៍ នោះ ពោលពាក្យយ៉ាងនេះថា អើហ្ន៎ បាន​ឮថា​បុគ្គលណា ជាអ្នកសម្លាប់សត្វ កាន់យកទ្រព្យដែលគេមិនបានឲ្យ ។បេ។ មានគំនិតយល់ខុស បុគ្គលទាំងអស់នោះ លុះទម្លាយ រាងកាយ បន្ទាប់អំពីសេចក្ដីស្លាប់ទៅ រមែងទៅកើតក្នុងកំណើតតិរច្ឆាន ប្រេតវិស័យ អសុរកាយ នរក ។ បុគ្គលណាដឹងយ៉ាងនេះ បុគ្គលនោះ ឈ្មោះថាដឹងត្រូវ បុគ្គលណា ដឹងផ្សេង (អំពីនេះ) ការដឹងរបស់បុគ្គលនោះឈ្មោះថាដឹងខុស ។ សមណព្រាហ្មណ៍នោះ រមែងកួចកាន់ ព្រោះ​ស្ទាបអង្អែលនូវហេតុដែល យល់ខ្លួនឯង ឃើញខ្លួនឯង ដឹងច្បាស់ ខ្លួនឯងនោះ ដោយកម្លាំងទិដ្ឋិ ហើយ​ពោល​ថា សេចក្ដីយល់នេះឯង ជារបស់ពិត សេចក្ដី យល់ដទៃ ជាមោឃៈ ។</p>
        <p><a class='ref km' id='km៨០' href='#km៨០'>៨០</a>ម្នាលអានន្ទ មួយទៀត សមណៈឬព្រាហ្មណ៍ ពួកមួយ ក្នុងលោក នេះ អាស្រ័យនូវ​សេចក្ដី​ព្យាយាម ជាគ្រឿងដុតកម្ដៅកិសេល អាស្រ័យនូវ សេចក្ដី​ព្យាយាម តម្កល់ចិត្តទុក អាស្រ័យនូវសេចក្ដី​ប្រឹង​ប្រែង អាស្រ័យនូវ សេចក្ដីមិនប្រមាទ អាស្រ័យនូវការយកចិត្តទុកដាក់ដោយប្រពៃ រមែងបាន នូវ​ចេតោ​សមាធិ មានសភាពដូច្នោះ ។ កាលបើបានតម្កល់ចិត្តនឹងហើយ សមណៈឬព្រាហ្មណ៍នោះ រមែង​ឃើញ​ដោយទិព្វចក្ខុ ដ៏បរិសុទ្ធ កន្លងបង់ នូវចក្ខុរបស់មនុស្សធម្មតា នូវបុគ្គលឯណោះ ដែលសម្លាប់សត្វ កាន់​យក​ទ្រព្យដែលគេមិនបានឲ្យ ។បេ។ មានគំនិតយល់ខុស ក្នុងលោកនេះ រមែង ឃើញ បុគ្គលនោះ ដែល​ទម្លាយរាងកាយ បន្ទាប់អំពីសេចក្ដីស្លាប់ ទៅកើត ក្នុងសុគតិសួគ៌ ទេវលោក ។ សមណៈឬ​ព្រាហ្មណ៍​នោះ ពោលយ៉ាងនេះថា អើហ្ន៎ កម្មដ៏លាមកមិនមាន ផលរបស់ទុច្ចរិតក៏មិនមាន ខ្ញុំបានឃើញ​បុគ្គល​ឯណោះ ជាអ្នកសម្លាប់សត្វ កាន់យក ទ្រព្យដែលគេមិនបានឲ្យ ។បេ។ មាន គំនិតយល់ខុស ក្នុង​លោក​នេះ បានឃើញបុគ្គលនោះ ដែលទម្លាយរាងកាយ បន្ទាប់អំពីសេចក្ដីស្លាប់ទៅ ទៅកើត​ក្នុង​សុគតិ​សួគ៌​ទេវលោក ។ សមណៈ ឬព្រាហ្មណ៍នោះ ពោលយ៉ាងនេះទៀត​ថា អើហ្ន៎ បុគ្គលណា ជាអ្នក​សម្លាប់​សត្វ កាន់យកទ្រព្យដែលគេមិនបានឲ្យ ។បេ។ មានគំនិតយល់ខុស បុគ្គល ទាំងអស់នោះ លុះទម្លាយ​រាងកាយ បន្ទាប់អំពីសេចក្ដីស្លាប់ទៅ រមែងទៅ កើត ក្នុងសុគតិសួគ៌ ទេវលោក ។ បុគ្គលណា ដឹង​យ៉ាង​នេះ បុគ្គលនោះ ឈ្មោះថាដឹងត្រូវ បុគ្គលណាដឹងផ្សេង (អំពីនេះ) ការដឹងរបស់បុគ្គលនោះ ឈ្មោះថា​ដឹង​ខុស ។ សមណព្រាហ្មណ៍នោះកួចកាន់ ព្រោះស្ទាបអង្អែលនូវ ហេតុ ដែលយល់ខ្លួនឯង ឃើញខ្លួនឯង ដឹង​ច្បាស់​ខ្លួនឯងនោះ ដោយកម្លាំង ទិដ្ឋិ ហើយពោលថាសេចក្ដីនេះឯងជារបស់ពិតសេចក្ដីយល់ដទៃជា​មោឃៈ ។</p>
        <p><a class='ref km' id='km៨១' href='#km៨១'>៨១</a>ម្នាលអានន្ទ សមណៈឬព្រាហ្មណ៍ពួកមួយ ក្នុងលោកនេះ អាស្រ័យនូវ​សេចក្ដីព្យាយាម ជា​គ្រឿង​ដុតកម្ដៅកិលេស អាស្រ័យនូវសេចក្ដី ព្យាយាមតម្កល់ចិត្ត​ទុក អាស្រ័យនូវសេចក្ដីប្រឹងប្រែង អាស្រ័យ​នូវសេចក្ដី មិនប្រមាទ អាស្រ័យនូវការយក ចិត្តទុកដាក់ដោយប្រពៃ រមែងបាននូវ ចេតោសមាធិ មាន​សភាពដូច្នោះ ។ កាលបើ តម្កល់ចិត្តមាំហើយ សមណៈឬ ព្រាហ្មណ៍នោះ រមែងឃើញ ដោយ​ទិព្វចក្ខុដ៏​បរិសុទ្ធ កន្លងបង់នូវចក្ខុជា របស់មនុស្សធម្មតា នូវបុគ្គល​ឯណោះដែរ វៀរស្រឡះចាកបាណាតិបាត វៀរ​ស្រឡះ​ចាកអទិន្នាទាន វៀរស្រឡះចាកកាមេសុមិច្ឆាចារ វៀរស្រឡះ ចាក មុសាវាទ វៀរស្រឡះ​ចាក​បិសុណ​វាចា វៀរស្រឡះចាកផរុសវាចា វៀរ ស្រឡះចាកសម្ផប្បលាបៈ ជាអ្នកមាន​ចិត្ត​មិនបាន​សម្លឹង​រំពៃ ចំពោះទ្រព្យ របស់គេ មានចិត្តមិនព្យាបាទ មានគំនិតយល់ត្រូវ ក្នុងលោកនេះ រមែង ឃើញបុគ្គនោះ ដែល​​ទម្លាយ​រាងកាយ បន្ទាប់អំពីសេចក្ដីស្លាប់ទៅ ទៅកើត​ក្នុងសុគតិ​សួគ៌​ទេវលោក ។ សមណៈ​ឬ​ព្រាហ្មណ៍ នោះ ពោលយ៉ាងនេះថា អើហ្ន៎ អំពីជាកុសលក៏មាន ផល​របស់​សុចរិត​ក៏មាន ខ្ញុំបាន​ឃើញ​បុគ្គល​ឯណោះ ដែលជាអ្នកវៀរស្រឡះចាកបាណាតិបាត វៀរស្រឡះចាក អទិន្នាទាន ។បេ។ មានគំនិត​យល់​ត្រូវ ក្នុងលោកនេះ បានឃើញ​បុគ្គល​នោះ ដែលទម្លាយ រាងកាយបន្ទាប់អំពីសេចក្ដីស្លាប់ទៅ ទៅ​កើត​ក្នុង​សុគតិ​សួគ៌ ទេវលោក ។ សមណៈឬ ព្រាហ្មណ៍នោះ ក៏ពោលយ៉ាងនេះថា អើហ្ន៎ បុគ្គល ណា វៀរ​ស្រឡះ​ចាកបាណាតិបាត វៀរស្រឡះចាកអទិន្នាទាន ។បេ។ មាន គំនិតយល់ត្រូវ បុគ្គលទាំងអស់នោះ លុះ​ទម្លាយ​​រាងកាយ បន្ទាប់អំពីសេចក្ដី ស្លាប់ទៅ ទៅកើត​ក្នុង​សុគតិសួគ៌ទេវលោក ។ បុគ្គលណា​ដឹង​យ៉ាង​នេះ បុគ្គលនោះ ឈ្មោះថាដឹងត្រូវ បុគ្គល​ណា​ដឹងផ្សេង (អំពីនេះ) ការដឹង​របស់​បុគ្គល​នោះ ឈ្មោះ​ថា​ដឹង​ខុស ។ សមណព្រាហ្មណ៍​នោះ រមែងកួចកាន់ ព្រោះស្ទាប់អង្អែល នូវហេតុ​ដែល​យល់ខ្លួនឯង ឃើញ​ខ្លួន​ឯង ដឹងច្បាស់ ខ្លួនឯងនោះ ដោយកម្លាំងទិដ្ឋិ ហើយពោលថា សេចក្ដីយល់នេះឯង ជារ​បស់ពិត សេចក្ដី​យល់​ដទៃ ជាមោឃៈ ។</p>
        <p><a class='ref km' id='km៨២' href='#km៨២'>៨២</a>ម្នាលអានន្ទ មួយទៀត សមណៈឬព្រាហ្មណ៍ ពួកមួយក្នុង លោកនេះ អាស្រ័យ​នូវ​សេចក្ដី​ព្យាយាម​ជាគ្រឿងដុតកម្ដៅកិលេស អាស្រ័យ នូវសេចក្ដីព្យាយាម​តម្កល់​ចិត្តទុក អាស្រ័យនូវសេចក្ដី​ប្រឹងប្រែង​​ អាស្រ័យនូវ សេចក្ដីមិនប្រមាទ អាស្រ័យ​នូវការយកចិត្តទុកដាក់ដោយប្រពៃ រមែងបាន​នូវ​ចេតោសមាធិ មានសភាពដូច្នោះ ។ កាល​បើបានតម្កល់ចិត្តនឹងហើយ សមណៈឬព្រាហ្មណ៍នោះ រមែង​ឃើញ​ដោយ​ទិព្វ​ចក្ខុដ៏បរិសុទ្ធ កន្លងបង់ចក្ខុ របស់មនុស្សធម្មតា នូវបុគ្គលឯណោះ ដែល​វៀរ​ស្រឡះ​ចាក​បាណាតិបាត វៀរស្រឡះចាកអទិន្នាទាន ។បេ។ មានគំនិតយល់ត្រូវ រមែង​ឃើញ​បុគ្គល នោះ ដែល​ទម្លាយ​រាងកាយ បន្ទាប់​អំពីសេចក្ដីស្លាប់ទៅ ទៅកើត​ក្នុង​កំណើត​តិរច្ឆាន ប្រេតវិស័យ អសុរកាយ នរក ។​ សមណៈឬព្រាហ្មណ៍នោះ ពោល យ៉ាងនេះថា អើហ្ន៎ អំពើជាកុសលក៏មិនមាន ផលរបស់សុចរិតក៏​មិនមាន ខ្ញុំបាន​ឃើញ​បុគ្គល​ឯណោះ​ ដែលវៀរស្រឡះចាកបាណាតិបាត វៀរស្រឡះ ចាកអទិន្នាទាន ។បេ។ មានគំនិតយល់ ត្រូវក្នុងលោកនេះ បានឃើញបុគ្គល នោះ ដែលទម្លាយរាងកាយ បន្ទាប់​អំពី​សេចក្ដី​ស្លាប់ទៅ ទៅកើតក្នុង កំណើតតិរច្ឆាន ប្រេតវិស័យ អសុរកាយ នរក ។ សមណៈ​ឬព្រាហ្មណ៍​នោះ​ពោល​យ៉ាងនេះថា អើហ្ន៎ បុគ្គលណា វៀរស្រឡះចាក​បាណាតិបាត វៀរ ស្រឡះចាកអទិន្នាទាន ។បេ។ មាន​គំនិតយល់ត្រូវ បុគ្គលទាំងអស់​នោះ លុះទម្លាយ រាងកាយបន្ទាប់អំពីសេចក្ដីស្លាប់ទៅ រមែង​ទៅ​កើត​​ក្នុង​កំណើត​តិរច្ឆាន ប្រេតវិស័យ អសុរកាយ នរក ។ បុគ្គលណា ដឹងយ៉ាងនេះ បុគ្គល នោះ ឈ្មោះ​ថា​ដឹង​ត្រូវ បុគ្គលណា ដឹងផ្សេង (អំពីនេះ) ការដឹងរបស់បុគ្គល នោះ ឈ្មោះថាដឹងខុស ។ សមណព្រាហ្មណ៍នោះ រមែង​ស្ទាប់អង្អែល ប្រកាន់នូវហេតុដែលយល់ខ្លួនឯង ឃើញខ្លួនឯង ដឹងច្បាស់ខ្លួនឯង នោះ ដោយកម្លាំង​ទិដ្ឋិ ហើយពោលថា សេចក្ដីយល់​នេះឯង​ ជារបស់ពិត សេចក្ដី យល់ដទៃ ជាមោឃៈ ។</p>
        <p><a class='ref km' id='km៨៣' href='#km៨៣'>៨៣</a>ម្នាលអានន្ទ បណ្ដាសមណព្រាហ្មណ៍ទាំងនេះ សមណៈឬ ព្រាហ្មណ៍ណា ពោលយ៉ាងនេះថា អើហ្ន៎ អំពើដ៏លាកម ក៏មាន ផលរបស់ ទុច្ចរិក៏មាន ដូច្នេះ តថាគត​យល់ស្រប តាមពាក្យ របស់ពួក​សមណ​ព្រាហ្មណ៍​នោះដែរ ។ ទាំងត្រង់​សមណព្រាហ្មណ៍ នោះពោលពាក្យយ៉ាង នេះថា ខ្ញុំបានឃើញបុគ្គល​ឯណោះ ដែលជា​អ្នក​សម្លាប់​សត្វ កាន់យកទ្រព្យ ដែលគេមិនបានឲ្យ ។បេ។ មានគំនិតយល់ខុស​ ក្នុង​លោក​​​នេះ បានឃើញ បុគ្គលនោះ ដែលទម្លាយរាងកាយ បន្ទាប់អំពីសេចក្ដីស្លាប់​ទៅកើត​ក្នុង​កំណើត​តិរច្ឆាន ប្រេតវិស័យ​ អសុរកាយ នរក តថាគតក៏យល់ស្របតាម​ពាក្យ របស់សមណព្រាហ្មណ៍នោះដែរ ។ តែត្រង់សមណព្រាហ្មណ៍នោះ ពោល​ពាក្យ​យ៉ាង​នេះថា អើហ្ន៎ បុគ្គលណា ជាអ្នកសម្លាប់សត្វ កាន់​យក​ទ្រព្យ​ដែលគេមិនបានឲ្យ ។បេ។ មានគំនិត​យល់ខុស បុគ្គលទាំងអស់នោះ លុះទម្លាយ​រាងកាយ​បន្ទាប់​អំពី​សេចក្ដី​​ស្លាប់​ទៅ រមែង ទៅកើតក្នុងកំណើត តិរច្ឆាន ប្រេតវិស័យ អសុរកាយ នរក តថាគត​មិន​យល់​ស្រប​តាម ពាក្យ របស់សមណព្រាហ្មណ៍នោះទេ ។ ទាំងត្រង់សមណព្រាហ្មណ៍​នោះ ពោល ពាក្យ យ៉ាងនេះ​ថា បុគ្គលណាដឹងយ៉ាងនេះ បុគ្គលនោះ​ឈ្មោះថា​ដឹងត្រូវ បុគ្គលណាដឹងផ្សេង (អំពីនេះ) ការដឹង​របស់​បុគ្គល​នោះ ឈ្មោះថាដឹងខុស តថាគត​ក៏យល់ស្របតាមពាក្យ របស់សមណព្រាហ្មណ៍នោះដែរ ។ ទាំង ត្រង់​សមណព្រាហ្មណ៍នោះ ស្ទាបអង្អែលប្រកាន់ នូវហេតុដែលយល់ខ្លួនឯង ឃើញខ្លួនឯង ដឹងច្បាស់ខ្លួនឯង​នោះ ដោយ​កម្លាំងទិដ្ឋិហើយ​ពោលថា សេចក្ដីយល់នេះឯង ជារបស់​ពិត សេចក្ដីយល់ដទៃ ជាមោឃៈ តថាគត​ក៏មិនយល់ស្របតាមពាក្យ របស់​សមណ​ព្រាហ្មណ៍នោះទេ ដំណើរនោះ ព្រោះហេតុអ្វី ម្នាលអានន្ទ ​ព្រោះ​សត្វតែងមាន​សេចក្ដី​យល់ ក្នុងមហាកម្ម-វិភង្គ ផ្សេងគ្នា ។</p>
        <p><a class='ref km' id='km៨៤' href='#km៨៤'>៨៤</a>ម្នាលអានន្ទ បណ្ដាសមណព្រាហ្មណ៍ទាំងនោះ សមណៈឬ ព្រាហ្មណ៍ណា ពោលយ៉ាងនេះថា អើហ្ន៎ កម្មដ៏លាមកមិនមានទេ ទាំងផល របស់ទុច្ចរិតក៏មិនមានដែរ តថាគតមិនយល់ស្របតាមពាក្យ របស់​សមណ​ព្រាហ្មណ៍នោះទេ ។ តែត្រង់​សមណព្រាហ្មណ៍នោះ ពោលយ៉ាងនេះថា យើងបានឃើញ​បុគ្គល​ឯណោះ ដែលជាអ្នក​សម្លាប់​សត្វ កាន់យកទ្រព្យ ដែលគេមិនបានឲ្យ ។បេ។ មានគំនិតយល់ខុស​ក្នុង​លោក​នេះ បាន​ឃើញ បុគ្គលនោះ ដែលទម្លាយរាកាយបន្ទាប់អំពីសេចក្ដីស្លាប់ទៅ ទៅកើតក្នុង​សុគតិ សួគ៌ទេវលោក តថាគតយល់ស្របតាមពាក្យរបស់សមណព្រាហ្មណ៍ នោះ ។ ឯត្រង់​សមណ​ព្រាហ្មណ៍​នោះ ពោលពាក្យយ៉ាងនេះថា អើហ្ន៎ បុគ្គលណាជាអ្នកសម្លាប់​សត្វ កាន់យក​ទ្រព្យ​ដែល​គេមិនបានឲ្យ ។បេ។ មាន គំនិងយល់ខុស បុគ្គលទាំងអស់នោះ លុះទម្លាយ​រាងកាយ​ បន្ទាប់​អំពី​សេចក្ដី​ស្លាប់​ទៅ រមែងទៅកើត​ក្នុងសុគតិ​សួគ៌​ទេវលោក តថាគតមិនយល់ស្រប តាមពាក្យ របស់សមណ​ព្រាហ្មណ៍​នោះ​ទេ ។ ទាំង​ត្រង់​សមណព្រាហ្មណ៍ នោះពោលពាក្យយ៉ាងនេះថា បុគ្គលណាដឹងយ៉ាងនេះ បុគ្គល​នោះ​ឈ្មោះ​ថាដឹងត្រូវ បុគ្គលណាដឹងផ្សេង (អំពីនេះ) ការដឹងរបស់បុគ្គលនោះ ឈ្មោះ​ថា​ដឹងខុស តថាគត​ក៏មិន​យល់ស្របតាមពាក្យ របស់សមណព្រាហ្មណ៍ នោះទេ ។ តែត្រង់​សមណព្រាហ្មណ៍​នោះ​ស្ទាប​អង្អែល ប្រកាន់នូវហេតុដែល យល់ខ្លួនឯង ឃើញ​ខ្លួនឯង ដឹងច្បាស់ ខ្លួនឯងនោះ ដោយកម្លាំងទិដ្ឋិ ហើយ​ពោលថា សេចក្ដីយល់​នេះឯង ជារបស់ពិត សេចក្ដីយល់ដទៃ ជាមោឃៈ តថាគតមិនយល់ស្របតាម​ ពាក្យ​របស់​​សមណ​ព្រាហ្មណ៍នោះទេ ដំណើរ នោះ ព្រោះហេតុអ្វី ម្នាលអានន្ទ ព្រោះសត្វ តែងមាន​សេចក្ដី​យល់​ក្នុង​មហាកម្មវិភង្គ ផ្សេងគ្នា ។</p>
        <p><a class='ref km' id='km៨៥' href='#km៨៥'>៨៥</a>ម្នាលអានន្ទ បណ្ដាពួកសមណព្រាហ្មណ៍ទាំងនោះ សមណៈឬ​ព្រាហ្មណ៍​ណា ពោល​យ៉ាង​នេះ​ថា អើហ្ន៎ អំពើជាកុសលក៏មានផលរបស់ សុចរិតក៏មាន តថាគត​យល់ស្រប់តាមពាក្យ​របស់​សមណៈ​ព្រាហ្មណ៍​នោះ ។ ទាំងត្រង់សមណព្រាហ្មនោះ ពោលពាក្យយ៉ាងនេះថា ខ្ញុំឃើញបុគ្គល ឯណោះ ជា​អ្នក​វៀរ​ស្រឡះចាកបាណាតិបាត វៀរស្រឡះចាកអទិន្នាទាន ។បេ។ មានគំនិត​យល់ត្រូវ ក្នុងលោកនេះ បាន​ឃើញ​​បុគ្គល​នោះ ដែល​ទម្លាយ​រាងកាយ បន្ទាប់អំពីសេចក្ដីស្លាប់ទៅ ទៅកើត​ក្នុងសុគតិ​សួគ៌​ទេវ-​លោក តថាគតក៏យល់​ស្របតាមពាក្យ របស់សមណព្រាហ្មណ៍នោះ ។ ទាំង​ត្រង់ សមណព្រាហ្មណ៍នេះ ពោល​ពាក្យ​យ៉ាងនេះថា អើហ្ន៎ បុគ្គលណា វៀរ​ស្រឡះ​ចាក​បាណាតិបាត វៀរស្រឡះ​ចាកអទិន្នាទាន ។បេ។ មានគំនិត​យល់​ត្រូវ បុគ្គលទាំង​អស់​នោះ​លុះទម្លាយរាងកាយ​ បន្ទាប់អំពីសេចក្ដីស្លាប់ទៅ រមែង​ទៅ​​កើត​​ក្នុង​សុគតិ​សួគ៌​ទេវលោក តថាគតក៏យល់​ស្របតាមពាក្យ របស់​សមណព្រាហ្មណ៍នោះដែរ ។ ឯត្រង់​​សមណព្រាហ្មណ៍នោះ ពោលពាក្យ​យ៉ាងនេះថា បុគ្គលណាដឹងយ៉ាងនេះ បុគ្គល​នោះ​ឈ្មោះ​ថាដឹង​ត្រូវ បុគ្គល​ណាដឹងផ្សេង (អំពីនេះ) ការដឹងរបស់បុគ្គលនោះ ឈ្មោះថា​ដឹង​ខុស តថាគត​មិន​យល់​ស្របតាម​ពាក្យ របស់សមណព្រាហ្មណ៍នោះទេ ។ ទាំងត្រង់​បុគ្គល​នោះ ស្ទាប់អង្អែលប្រកាន់ នូវហេតុ​ដែលយល់​ខ្លួន​ឯង ឃើញខ្លួនឯង ដឹង​ច្បាស់​ខ្លួន​ឯងនោះ ដោយកម្លាំងទិដ្ឋិ​ ហើយពោលថា សេចក្ដីយល់នេះឯង ជារបស់​ពិត សេចក្ដី​យល់ដទៃ ជាមោឃៈ តថាគតមិនយល់ស្របតាមពាក្យ របស់សមណព្រហ្មណ៍នោះទេ ដំណើរ​​នោះព្រោះហេតុអ្វី ម្នាលអានន្ទ ព្រោះសត្វតែងមានសេចក្ដីយល់ ក្នុង​មហាកម្មវិភង្គ ផ្សេង​គ្នា ។</p>
        <p><a class='ref km' id='km៨៦' href='#km៨៦'>៨៦</a>ម្នាលអានន្ទ បណ្ដាលពួកសមណព្រាហ្មណ៍ទាំងនោះ សមណៈ​ឬ​ព្រាហ្មណ៍​ណា ពោលពាក្យ​យ៉ាង​នេះថា អើហ្ន៎ អំពើជាកុសលមិនមាន​ ផលរបស់សុចរិតក៏មិនមាន តថាគត​មិនយល់ស្របតាមពាក្យ របស់​សមណ-ព្រាហ្មណ៍នោះទេ ។ តែត្រង់​សមណ​ព្រហ្មន៍នោះ ពោលពាក្យយ៉ាងនេះថា ខ្ញុំឃើញបុគ្គល​ឯណោះ ក្នុងលោកនេះ ជាអ្នក​វៀរ​ស្រឡះចាកបាណាតិបាត វៀរស្រឡះចាកអទិន្នាទាន ។បេ។ មាន​គំនិត​យល់ត្រូវ រមែង​ឃើញបុគ្គល នោះ ផែលទម្លាយរាងកាយបន្ទាប់អំពីសេចក្ដីស្លាប់ទៅ ទៅកើត​ក្នុង​កំណើត​តិរច្ឆាន ប្រេតវិស័យ អសុរកាយ នរក តថាគតយល់​ស្របតាម​ពាក្យ​របស់​សមណព្រាហ្មណ៍​នោះ ។ ឯត្រង់សមណព្រាហ្មណ៍នោះ ពោលពាក្យ យ៉ាងនេះថា អើហ្ន៎ បុគ្គលណា​ជា​អ្នក​​វៀរស្រឡះ​ចាក​បាណាតិបាត វៀរ ស្រឡះចាកអទិន្នាទាន ។បេ។ មានគំនិតយល់ត្រូវ បុគ្គល​ទាំង​អស់​នោះ លុះ ទម្លាយ​រាងកាយបន្ទាប់ ​អំពី​សេចក្ដី​ស្លាប់ទៅ រមែងទៅកើតក្នុងកំណើត តិរច្ឆាន ប្រេវិស័យ អសុរកាយ នរក តថាគត​មិនយល់ស្រប​តាមពាក្យរបស់ សមណព្រាហ្មណ៍នោះទេ ។ ទាំងត្រង់​សមណ​ព្រាហ្មណ៍​នោះ ពោល ពាក្យ យ៉ាងនេះថា បុគ្គលណាដឹងយ៉ាងនេះ បុគ្គលនោះ​ឈ្មោះថា​ដឹងត្រូវ បុគ្គល ណា​ដឹង​ផ្សេង (អំពីនេះ) ការដឹងរបស់បុគ្គលនោះ ឈ្មោះថាដឹងខុស តថាគត​ក៏មិន​យល់​ស្រប​តាម​ពាក្យ​សមណព្រាហ្មណ៍​នោះទេ ។ ទាំងត្រង់​សមណ​ព្រាហ្មណ៍នោះ ស្ទាបអង្អែល ប្រកាន់នូវ​ហេតុ​ដែល​យល់​ខ្លួន​ឯង ឃើញខ្លួន​ឯង ដឹង​ច្បាស់​​ខ្លួនឯងនោះ តាមកម្លាំងទិដ្ឋិ ហើយពោថា សេចក្ដីយល់នេះ​ឯង ជារបស់ពិត សេចក្ដី​​យល់ដទៃ ជាមោឃៈ តថាគតមិនយល់ ស្របតាម​ពាក្យរបស់បុគ្គលនោះទេ ដំណើរនោះ ព្រោះ​ហេតុ​អ្វី ម្នាលអានន្ទ ព្រោះសត្វ តែងមានសេចក្ដីយល់​ ក្នុង​មហាកម្ម​វិភង្គ ផ្សេងគ្នា ។</p>
        <p><a class='ref km' id='km៨៧' href='#km៨៧'>៨៧</a>ម្នាលអានន្ទ បណ្ដាលពួកបុគ្គលទាំងនោះ បុគ្គលក្នុងលោកនេះ ជាអ្នក​សម្លាប់សត្វ កាន់​យក​ទ្រព្យដែលគេមិនបាឲ្យ ។បេ។ មានគំនិតយល់​ខុស លុះទម្លាយ​រាងកាយ​ បន្ទាប់អំពី​សេចក្ដី​ស្លាប់​ទៅ ​រមែង​ទៅកើតក្នុង កំណើតតិរច្ឆាន ប្រេតវិស័យ អសុរកាយ នរក បាបកម្មនោះ ដែលបុគ្គល នោះ​​បាន​ធ្វើ​ក្នុង​កាលមុន ក៏ជាហេតុ​នៃទុក្ខវេទនា បាបកម្មនោះ ដែលបុគ្គល នោះបានធ្វើក្នុងខាងក្រោយ ក៏ជាហេតុ​នៃ​ទុក្ខ​វេទនា​​ដែរ មិច្ឆាទិដ្ឋិដែលបុគ្គល នោះបានធ្វើបរិបូណ៌ បានសមាទានហើយក្នុងពេលជិតស្លាប់ ដោយអំពើ​នោះ បុគ្គលនោះ លុះទម្លាយរាងកាយ បន្ទាប់អំពីសេចក្ដីស្លាប់ទៅ រមែង​ទៅកើត​ក្នុង​កំណើត​តិរច្ឆាន ប្រេតវិស័យ អសុរកាយ នរក ។ បុគ្គលនោះ សម្លាប់សត្វ កាន់យកទ្រព្យដែលគេមិនបានឲ្យ ។បេ។ មាន​គំនិត​យល់ខុស ក្នុងលោកនេះ ដោយ​ហេតុ​ណា ។ បុគ្គលនោះ រមែងទទួល​វិបាករបស់​ហេតុ​នោះ ក្នុង​បច្ចុប្បន្ន​នេះ ឬក្នុងជាតិ ជាលំដាប់ ឬក្នុងអត្តភាព​ជា​ខាង​ក្រោយ ៗ មក ។</p>
        <p><a class='ref km' id='km៨៨' href='#km៨៨'>៨៨</a>ម្នាលអានន្ទ បណ្ដាលបុគ្គលទាំងនោះ បុគ្គលណាក្នុងលោក នេះ ជាអ្នក​សម្លាប់សត្វ កាន់​យក​ទ្រព្យដែលគេមិនបានឲ្យ ។បេ។ មានគំនិត យល់ខុស លុះទម្លាយ​រាងកាយ​បន្ទាប់​អំពី​សេចក្ដី​ស្លាប់​ទៅ រមែងកើតក្នុង សុគតិសួគ៌ទេវលោក អំពើជា កុសលនោះដែលបុគ្គលនោះធ្វើក្នុងកាលមុន ក៏​ជា​ហេតុ​នៃសុខវេទនា អំពើជាកុសលនោះ ដែលបុគ្គលនោះធ្វើខាង ក្រោយ ក៏ជាហេតុនៃសុខវេទនាដែរ សម្មាទិដ្ឋិ​ដែលបុគ្គល ធ្វើឲ្យបរិបូណ៌ ហើយ បានសមាទានហើយក្នុងកាលជិតស្លាប់ ព្រោះអំពើនោះ បុគ្គល​នោះ លុះទម្លាយរាងកាយ បន្ទាប់អំពីសេចក្ដីស្លាប់ទៅ រមែងទៅកើតក្នុងសុគតិ-សួគ៌​ទេវលោក ។ ព្រោះ​ហេតុ​តែ បុគ្គលនោះ ជាអ្នកសម្លាប់​សត្វ កាន់យក ទ្រព្យដែលគេមិន បានឲ្យ ។បេ។ មានគំនិតយល់ខុស ក្នុង​លោកនេះ ។ បានជាបុគ្គលនោះទទួលវិបាក របស់កម្មនោះ ក្នុងបច្ចុប្បន្ន ឬក្នុងជាតិជា លំដាប់ ឬក៏​ក្នុង​អត្ត​ភាពជាខាក្រោយ ៗ មក ។ </p>
        <p><a class='ref km' id='km៨៩' href='#km៨៩'>៨៩</a>ម្នាលអានន្ទ បណ្ដាលបុគ្គលទាំងនោះ បុគ្គលណាក្នុងលោកនេះ ជាអ្នក​វៀរ​ស្រឡះ​ចាក​បាណាតិបាត វៀរស្រឡះចាកអទិន្នាទាន ។បេ។ មាន គំនិតយល់ត្រូវ លុះទម្លាយ​រាងកាយ​បន្ទាប់​អំពី​សេចក្ដី​ស្លាប់ទៅ រមែងទៅ កើតក្នុងសុគតិសួគ៌ទេវលោក អំពើជាកុសលនោះ ដែលបុគ្គលនោះធ្វើក្នុង​កាលមុន ក៏ជាហេតុនៃសុខវេទនា អំពើជាកុសលនោះ ដែលបុគ្គលនោះ ធ្វើក្នុងខាងក្រោយ ក៏ជាហេតុ​នៃ​សុខ​វេទនាដែរ សម្មាទិដ្ឋិ ដែលបុគ្គលនោះ បានធ្វើឲ្យបរិបូណ៌ហើយ បានសមាទានហើយ ក្នុងកាល​ជិត​ស្លាប់ ព្រោះ អំពើនោះ បុគ្គលនោះ លុះទម្លាយរាងកាយបន្ទាប់អំពីសេចក្ដីស្លាប់ទៅ រមែង​ទៅ​កើត​ក្នុង​សុគតិ​សួគ៌ទេវលោក ។ ព្រោះហេតុតែបុគ្គលនោះ វៀរស្រឡះ ចាក​បាណាតិបាត វៀរស្រឡះ​ចាក​អទិន្នាទាន ។បេ។ មានគំនិតយល់ត្រូវ ក្នុងលោកនេះ ។ បានជាបុគ្គលនោះ ទទួលនូវវិបាករបស់កម្មនោះ ក្នុង​បច្ចុប្បន្ន ឬក្នុងជាតិជាលំដាប់ ឬក៏ក្នុងអត្តភាព ខាងក្រោយ ៗ មក ។</p>
        <p><a class='ref km' id='km៩០' href='#km៩០'>៩០</a>ម្នាលអានន្ទ បណ្ដាបុគ្គលទាំងនោះ បុគ្គលណា ក្នុងលោកនេះ ជាអ្នក​វៀរស្រឡះ​ចាក​បាណាតិ​បាត វៀរស្រឡះចាកអទិន្នាទាន ។បេ។ មានគំនិតយល់ត្រូវ លុះទម្លាយរាងកាយ បន្ទាប់​អំពី​សេចក្ដី​ស្លាប់ទៅ រមែង ទៅកើតក្នុងកំណើតតិរច្ឆាន ប្រេតវិស័យ អសុរកាយ នរក បាបកម្មនោះ ដែល​បុគ្គល​នោះបានធ្វើក្នុងកាលមុន ក៏ជាហេតុនៃទុក្ខវេទនាដែរ មិច្ឆាទិដ្ឋិ ដែលបុគ្គល​នោះបាន​ធ្វើឲ្យ​បរិបូណ៌​ហើយ បានសមាទានហើយ ក្នុងកាល ជិតស្លាប់ ព្រោះអំពើនោះ បុគ្គលនោះ លុះទម្លាយរាងកាយ បន្ទាប់​អំពី​​សេចក្ដីស្លាប់ទៅ រមែងទៅកើតក្នុងកំណើតតិរច្ឆាន ប្រេតវិស័យ អសុកាយ នរក ។ ព្រោះហេតុ​តែ​បុគ្គលនោះ វៀរស្រឡះចាកបាណាតិបាត វៀរស្រឡះ ចាកអទិន្នាទាន ។បេ។ មានគំនិតយល់ត្រូវ ក្នុង​លោក​នេះ ។ បានជាបុគ្គល នោះ ទទួលនូវវិបាករបស់​កម្មនោះក្នុងបច្ចុប្បន្ន ឬក្នុងជាតិជាលំដាប់ ឬក៏ក្នុង​អត្តភាព​ជាខាងក្រោយ ៗ មក ។ </p>
        <p><a class='ref km' id='km៩១' href='#km៩១'>៩១</a>ម្នាលអានន្ទ ព្រោះហេតុនេះ កម្មមិនគួរ ឃាត់កម្មមិនគួរក៏មាន កម្មមិនគួរ ឃាត់​កម្ម​គួរ​ក៏មាន កម្មគួរ ឃាត់កម្មគួរក៏មាន កម្មគួរ ឃាត់កម្ម មិនគួរក៏មាន ។ លុះព្រះមានព្រះភាគ ទ្រង់​ត្រាស់​​ព្រះ​សូត្រ​នេះ​ចប់ហើយ ព្រះអានន្ទមានអាយុ ក៏មានចិត្ត ត្រេកអររីករាយ នឹងភាសិត​របស់​ព្រះមានព្រះភាគ ។ </p>
        <p>ចប់ មហាកម្មវិភង្គសូត្រ ទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>