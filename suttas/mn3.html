<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn3' lang='km'>
        <header>
            <ul>
            </ul>
            <h1>ធម្មទាយាទសូត្រ ទី ៣</h1>
        </header>
        <p><a class='ref km' id='km២០' href='#km២០'>២០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់​គង់​នៅ​វ​ត្តជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។ ក្នុងសម័យ​នោះ​ឯង ព្រះមានព្រះភាគ ទ្រង់ត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុ​​ទាំង​នោះ ទទួលព្រះពុទ្ធដីកា ព្រះមានព្រះភាគថា ព្រះករុណាព្រះអង្គ ។</p>
        <p><a class='ref km' id='km២១' href='#km២១'>២១</a>ព្រះមានព្រះភាគទ្រង់ត្រាស់ដូច្នេះថា ម្នាលភិក្ខុទាំងឡាយ អ្នក​ទាំង​​​​ឡាយចូរយកធម៌ របស់តថាគតជាមត៌ក កុំយកអាមិស​ជាមត៌ក​ឡើយ​តថាគត​​​​​​​​​មានសេចក្តីអនុគ្រោះ ចំពោះអ្នកទាំងឡាយដូច្នេះថា ធ្វើម្តេចហ្ន៎ ពួក​សាវ័ក​​​​របស់​តថាគត គួរយកធម៌ជាមត៌ក កុំយកអាមិសជាមត៌កឡើយ ។ ម្នាល​ភិក្ខុ​ទាំងឡាយ បើអ្នកទាំងឡាយ យកអាមិសជាមត៌ក មិន​យក​ធម៌​របស់​តថាគត​​​​​​​​ជាមត៌កហើយ គង់មានអ្នកផងតិះដៀលអ្នកទាំងឡាយ ដោយ​ហេតុ​នោះ​​ថា ពួកសាវ័ករបស់ព្រះសាស្តា សុទ្ធតែយកអាមិសជាមត៌ក មិនយក​ធម៌​ជា​មត៌ក​ទេ ។ ទាំងតថាគតក៏ត្រូវអ្នកផងតិះដៀលដោយហេតុនោះថា ពួក​សាវ័ក​របស់​ព្រះ​​សាស្តា សុទ្ធតែយកអាមិសជាមត៌ក មិនយកធម៌ជាមត៌កឡើយ ។ ម្នាល​​​ភិក្ខុទាំងឡាយ បើអ្នកទាំងឡាយយកធម៌របស់តថាគតជាមត៌ក មិន​យក​អាមិស​​​ជាមត៌កទេ ក៏ឥតមានអ្នកផងតិះដៀលអ្នកទាំងឡាយ ដោយហេតុ​នោះ​ថា ពួកសាវ័ករបស់ព្រះសាស្តាសុទ្ធតែយកធម៌ជាមត៌ក មិនមែនយក​អា​មិស​ជា​មត៌កទេ ។ ទាំងតថាគតក៏ឥតមានអ្នកផងតិះដៀលដោយហេតុនោះថា ពួក​សាវ័ក​​​​របស់ព្រះសាស្តា សុទ្ធតែយកធម៌ជាមត៌ក មិនមែនយក​អាមិស​ជា​មត៌ក​ទេ ។ ម្នាលភិក្ខុទាំងឡាយ ព្រោះហេតុនោះក្នុងកាលឥឡូវនេះ អ្នក​ទាំងឡាយ ចូរយកធម៌របស់តថាគតជាមត៌ក កុំយកអាមិសជាមត៌កឡើយ តថាគតមាន​សេចក្តី​អនុគ្រោះចំពោះអ្នកទាំងឡាយថា ធ្វើម្តេចហ្ន៎ ពួក​សាវ័ក​របស់​​​តថាគត គួរយកធម៌ជាមត៌ក កុំយកអាមិសជាមត៌កឡើយ ។</p>
        <p><a class='ref km' id='km២២' href='#km២២'>២២</a>ម្នាលភិក្ខុទាំងឡាយ ក្នុងទីនេះ តថាគតបរិភោគស្រេច ឃាត់​លែង​ទទួល​​​ទៀតគ្រប់គ្រាន់បរិបូណ៌ ឆ្អែតស្កប់ស្កល់ គួរតាមប្រមាណហើយ ឯ​បិណ្ឌបាត​ របស់តថាគតនៅសល់ច្រើន ជារបស់គួរចាក់ចោលជាធម្មតា ។ គ្រានោះ មានភិក្ខុពីររូបមកដល់ កំពុងមានសេចក្តី​ស្រេកឃ្លាន​គ្រប​សង្កត់​ជា​ខ្លាំង តថាគតក៏ពោលទៅនឹងភិក្ខុទាំងពីររូបនោះ យ៉ាងនេះថា ម្នាលភិក្ខុ​ទាំង​ឡាយ តថាគតបរិភោគស្រេចឃាត់លែងទទួលទៀត គ្រប់គ្រាន់បរិបូណ៌ ឆ្អែត​​​ស្កប់ស្កល់ គួរតាមប្រមាណហើយ ឯបិណ្ឌបាតរបស់តថាគតនេះ នៅ​សល់​ច្រើន ជារបស់គួរចាក់ចោលជាធម្មតា បើអ្នកទាំងឡាយចង់ឆាន់ចូរឆាន់ចុះ បើ​អ្នក​ទាំងឡាយ មិនឆាន់ទេ តថាគតនឹងចាក់ចោល ក្នុង​ទីដែលគ្មានស្មៅស្រស់ ឬ​នឹង​ចាក់ចោល ក្នុងទឹកដែលគ្មានសត្វឥឡូវនេះ ។ បណ្តាភិក្ខុទាំងពីររូបនោះ ភិក្ខុ​ ១ រូបគិតថា ព្រះមានព្រះភាគទ្រង់សោយស្រេច ឃាត់លែងទទួលទៀត គ្រប់​គ្រាន់បរិបូណ៌ឆ្អែតស្កប់ស្កល់ គួរតាមប្រមាណហើយ ឯបិណ្ឌបាត​នេះ​របស់​ព្រះមានព្រះភាគនៅសល់ច្រើន ជារបស់គួរចាក់ចោលជាធម្មតា បើពួក​យើង​នឹងមិនឆាន់ ព្រះមានព្រះភាគនឹងចាក់ចោលឥឡូវនេះ ក្នុងទី​ដែល​គ្មាន​ស្មៅ​ស្រស់ ឬនឹងចាក់ចោលក្នុងទឹកដែលគ្មានសត្វ នេះជាព្រះពុទ្ធដីកា ដែល​ព្រះ​មានព្រះភាគទ្រង់ត្រាស់ហើយថា ម្នាលភិក្ខុទាំងឡាយ អ្នកទាំងឡាយចូរយក​ធម៌របស់តថាគតជាមត៌ក កុំយកអាមិសជាមត៌កឡើយ ឯបិណ្ឌបាត​នេះ ក៏​ជា​អាមិស​មួយដែរបើដូច្នោះ មានតែអាត្មាអញ កុំបរិភោគ​បិណ្ឌបាត​នេះ​ឡើយ នឹងទ្រាំអត់សេចក្តីស្រេកឃ្លាននេះ ឲ្យអស់មួយយប់ មួយថ្ងៃទៅចុះ ។ ភិក្ខុនោះ ក៏​មិនឆាន់បិណ្ឌបាតនោះឡើយ ហើយទ្រាំអត់សេចក្តីស្រេកឃ្លាននោះ អស់​មួយ​​​​​​​យប់ មួយថ្ងៃយ៉ាងនេះ ។ គ្រានោះ ភិក្ខុទីពីរ គិតយ៉ាងនេះថា ព្រះមាន​ព្រះ​ភាគ ទ្រង់សោយស្រេច ឃាត់លែងទទួលទៀត គ្រប់គ្រាន់បរិបូណ៌ ឆ្អែត​ស្កប់ស្កល់ គួរតាមប្រមាណហើយ ឯបិណ្ឌបាតនេះ របស់ព្រះមានព្រះភាគ ក៏នៅសល់ច្រើន ជារបស់គួរចាក់ចោលជាធម្មតា បើពួកយើងមិនឆាន់ទេ ព្រះមាន​ព្រះភាគ នឹងទ្រង់ចាក់ចោលឥឡូវនេះ ក្នុងទីដែលគ្មានស្មៅស្រស់ ឬ​នឹង​​​​​ចាក់ចោលក្នុងទឹក ដែលគ្មានសត្វ បើដូច្នោះ មានតែអាត្មាអញ គួរឆាន់​ចង្ហាន់​បិណ្ឌបាតនេះ ឲ្យបាត់សេចក្តីស្រេកឃ្លាន នឹងបានប្រព្រឹត្ត​ទៅ​អស់​មួយ​យប់ មួយថ្ងៃនេះឯង ។ ភិក្ខុនោះ ក៏ឆាន់ចង្ហាន់បិណ្ឌបាតនោះ បានបន្ទោ​បង់​សេចក្តី​​​ស្រេកឃ្លាន បាត់អស់កំឡាំង ប្រព្រឹត្តទៅអស់មួយយប់ មួយ​ថ្ងៃ​នោះ​ឯង ​។ ម្នាលភិក្ខុទាំងឡាយ ភិក្ខុនោះឆាន់ចង្ហាន់បិណ្ឌបាតនោះ បានបន្ទោបង់​សេចក្តី​ស្រេក​ឃ្លាន បាត់អស់កំឡាំង ប្រព្រឹត្តទៅអស់មួយយប់ មួយថ្ងៃនោះឯង ក៏មិន​ជាអ្វី ។ ឯភិក្ខុទីមួយនោះឯង គួរជាទីបូជាដោយវិសេសផង ជាទីសរសើរ​របស់​តថាគត​ផង ។ ដំណើរនោះ ព្រោះហេតុអ្វី ។ ព្រោះថា ការមិនឆាន់​ចង្ហាន់​បិណ្ឌបាត​នោះ អាចធ្វើឲ្យភិក្ខុនោះ ប្រព្រឹត្តទៅដើម្បីសេចក្តីប្រាថ្នាតិច ដើម្បី​សេចក្តី​​​​សន្តោស ដើម្បីមានចិត្តផូរផង់ ដើម្បីជាមនុស្សដែលគេចិញ្ចឹមងាយ ដើម្បី​​ប្រារព្ធនូវព្យាយាម អស់កាលដ៏យូរអង្វែងទៅបាន ។ ម្នាលភិក្ខុទាំងឡាយ ព្រោះ​ហេតុ​នោះ ក្នុងធម្មវិន័យនេះ អ្នកទាំងឡាយ ចូរយក​ធម៌​របស់​តថាគត​ជា​មត៌ក កុំយកអាមិសជាមត៌កឡើយ តថាគត មានសេចក្តីអនុគ្រោះ ចំពោះ​អ្នក​ទាំងឡាយ ដូច្នេះថា ធ្វើម្តេចហ្ន៎ ពួកសាវ័ករបស់តថាគត គួរជា​អ្នក​យក​ធម៌ជា​មត៌ក កុំយកអាមិសជាមត៌កឡើយ។ ព្រះមានព្រះភាគ ទ្រង់​មានព្រះពុទ្ធដីកា​នេះ លុះព្រះសុគត មានព្រះពុទ្ធដីកានេះចប់ហើយ ក៏ទ្រង់ស្តេច​ក្រោក​ចាក​អាសនៈ​ ទ្រង់ពុទ្ធដំណើរទៅកាន់វិហារ ។</p>
        <p><a class='ref km' id='km២៣' href='#km២៣'>២៣</a>កាលដែលព្រះមានព្រះភាគ ទ្រង់ពុទ្ធដំណើរទៅ មិនយូរប៉ុន្មាន ព្រះសារីបុត្ត​​​ដ៏មានអាយុ ក៏ហៅភិក្ខុទាំងឡាយ មកក្នុងវេលានោះថា ម្នាល​ភិក្ខុ​ទាំងឡាយ​ដ៏មានអាយុ ។ ភិក្ខុទាំងនោះ ទទួលថេរវាចា​ព្រះសារីបុត្ត​ដ៏​មាន​អាយុ​ថា ម្នាលអាវុសោ ។ ព្រះសារីបុត្រដ៏មានអាយុ បានពោលដូច្នេះថា ម្នាល​អាវុសោ​ទាំងឡាយ ចុះព្រះសាស្តាទ្រង់មានសេចក្តីស្ងប់ស្ងាត់ហើយ ពួក​សាវ័ក​មិន​ហាត់​ធ្វើនូវវិវេកគឺសេចក្តីស្ងប់ស្ងាត់ ដោយហេតុប៉ុន្មានយ៉ាង មួយទៀត ព្រះសាស្តា ទ្រង់មានសេចក្តីស្ងប់ស្ងាត់ហើយ ពួកសាវ័កហាត់ធ្វើនូវវិវេក ដោយ​ហេតុ​ប៉ុន្មានយ៉ាង ។ ពួកភិក្ខុតបថា ម្នាលអាវុសោ យើងខ្ញុំទាំងឡាយ មកពី​ចម្ងាយ មានប្រាថ្នាដើម្បីដឹង នូវអត្ថនៃភាសិតនុ៎ះ ក្នុង​សំណាក់​ព្រះសារីបុត្រ​ដ៏​មាន​អាយុ ក៏ឯអត្ថនៃភាសិតនុ៎ះ ប្រាកដច្បាស់ចំពោះព្រះសារីបុត្រ​ដ៏​មាន​អាយុ​ហើយ ពួកភិក្ខុអ្នកស្តាប់ (នូវភាសិត) របស់ព្រះសារីបុត្រដ៏មានអាយុរួចហើយ នឹង​ចងចាំ​ទុក ។ ព្រះសារីបុត្រដ៏មានអាយុ ឆ្លើយថា ម្នាលអាវុសោទាំងឡាយ បើ​ដូច្នោះ អ្នកទាំងឡាយចូរប្រុងស្តាប់ ចូរធ្វើទុកក្នុងចិត្តឲ្យមែនទែន ខ្ញុំនឹង​សម្តែង​ឲ្យស្តាប់​ ។ ភិក្ខុទាំងនោះ ក៏ទទួលថេរវាចារបស់ព្រះសារីបុត្តដ៏មាន អាយុថា ព្រះ​ករុណា​​​អាវុសោ ។</p>
        <p><a class='ref km' id='km២៤' href='#km២៤'>២៤</a>ព្រះសារីបុត្រដ៏មានអាយុ បានពោលដូច្នេះថា ម្នាលអាវុសោ​ទាំងឡាយ ព្រះសាស្តាទ្រង់មានសេចក្តីស្ងប់ស្ងាត់ហើយ ពួកសាវ័ក​មិន​ហាត់​ធ្វើ​នូវ​​​វិវេក ដោយហេតុប៉ុន្មានយ៉ាង ម្នាលអាវុសោទាំងឡាយ ព្រះសាស្តា​ទ្រង់​មាន​សេចក្តី​ស្ងប់ស្ងាត់ហើយ ពួកសាវ័កក្នុងសាសនានេះមិនហាត់ធ្វើនូវវិវេក មិន​លះ​​បង់នូវពួកធម៌ ដែលព្រះសាស្តាទ្រង់ត្រាស់ឲ្យលះបង់ បែរ​ទៅ​ជា​អ្នក​ប្រព្រឹត្ត​ល្មោភ​ច្រើន ជាអ្នកកាន់សាសនាធូរ ៗ នាំអាទិ៍ឲ្យប្រព្រឹត្តទន់ទាប ជា​អ្នក​ដាក់​ធុរៈ​ក្នុង​វិវេក គឺមិនបំពេញកិច្ចក្នុងព្រះនិព្វាន ។ ម្នាលអាវុសោទាំងឡាយ បណ្តា​ភិក្ខុ​ទាំង​នោះ ពួកភិក្ខុជាថេរៈនឹងមានគេតិះដៀលដោយហេតុ ៣ យ៉ាង ។ គឺ​ភិក្ខុ​ជា​ថេរៈ​ទាំងឡាយ នឹងមានគេតិះដៀល ដោយហេតុទី ១ នេះថា ​ព្រះ​សាស្តា​​​​​​​​​​ទ្រង់​មាន​សេចក្តីស្ងប់ស្ងាត់ហើយ តែមានពួកសាវ័កមិនហាត់ធ្វើនូវវិវេក ។ ភិក្ខុជា​ថេរៈ​​​ទាំងឡាយ នឹងមានគេតិះដៀល ដោយហេតុទី ២ នេះថា ពួកសាវ័ក​មិន​លះ​​បង់​នូវពួកធម៌ ដែលព្រះសាស្តាទ្រង់សម្តែងប្រាប់ឲ្យលះបង់ ។ ភិក្ខុ​ជា​ថេរៈ​​​​ទាំងឡាយ នឹងមានគេតិះដៀលដោយហេតុទី ៣ នេះថា ពួកសាវ័កជា​អ្នក​​ប្រព្រឹត្ត​ល្មោភ​ច្រើន ជាអ្នកកាន់ (សាសនា) ធូរ ៗ នាំអាទិ៍ឲ្យប្រព្រឹត្តទន់ទាប ជា​អ្នក​​ដាក់​ធុរៈក្នុ​ងវិវេក ។ ម្នាលអាវុសោទាំងឡាយ ពួកភិក្ខុជាថេរៈ រមែង​មាន​គេ​តិះ​​ដៀល ដោយហេតុទាំង ៣ យ៉ាងនេះឯង ។ ម្នាលអាវុសោទាំងឡាយ បណ្តា​ភិក្ខុ​​ទាំង​នោះ ពួកមជ្ឈិមភិក្ខុ ។បេ។ ពួកនវកភិក្ខុ រមែងមានគេតិះដៀល ដោយ​ហេតុ​​​ទាំង ៣ យ៉ាងនេះឯង ។ ពួកនវកភិក្ខុ នឹងមានគេតិះដៀល ដោយហេតុទី ១ នេះថា ព្រះសាស្តាទ្រង់មានសេចក្តីស្ងប់ស្ងាត់ហើយ តែមាន​ពួក​សាវ័ក​មិន​ហាត់​ធ្វើ​នូវវិវេក ។ ពួកនវកភិក្ខុ នឹងមានគេតិះដៀល ដោយហេតុទី ២ នេះថា ពួក​សាវ័ក​ មិនលះបង់នូវពួកធម៌ ដែលព្រះសាស្តាទ្រង់សម្តែងប្រាប់ឲ្យលះ បង់ ។ ពួក​នវកភិក្ខុ នឹងមានគេតិះដៀល ដោយហេតុទី ៣ នេះថា ពួកភិក្ខុ​ជា​អ្នក​​​​​ប្រព្រឹត្តល្មោភច្រើន ជាអ្នកកាន់ (សាសនា) ធូរ ៗ នាំអាទិ៍ឲ្យប្រព្រឹត្តទន់ទាប ជា​អ្នក​​ដាក់ធុរៈក្នុងវិវេក ។ ម្នាលអាវុសោទាំងឡាយ ពួកនវកភិក្ខុ រមែង​មាន​គេ​តិះ​​ដៀល ដោយហេតុទាំង ៣ យ៉ាងនេះឯង ។ ម្នាលអាវុសោទាំងឡាយ ព្រះ​សាស្តា ទ្រង់មានសេចក្តីស្ងប់ស្ងាត់ហើយ តែពួកសាវ័កមិនហាត់ធ្វើនូវវិវេក ដោយ​​​​​​ហេតុ​ទាំង ៣ យ៉ាងប៉ុណ្ណេះឯង ។</p>
        <p><a class='ref km' id='km២៥' href='#km២៥'>២៥</a>ម្នាលអាវុសោទាំងឡាយ ចុះព្រះសាស្តាទ្រង់​មានសេចក្តីស្ងប់​ស្ងាត់​ហើយ ទាំងពួកសាវ័កក៏សិក្សាតាមនូវវិវេក ដោយហេតុមានប៉ុន្មានយ៉ាង ម្នាល​អាវុសោ​ទាំងឡាយ ព្រះសាស្តាទ្រង់មានសេចក្តីស្ងប់ស្ងាត់ហើយ ពួកសាវ័កក៏​សិក្សា​​តាមនូវវិវេកផង លះបង់នូវពួកធម៌ ដែលព្រះជាគ្រូទ្រង់​សម្តែង​ប្រាប់​ឲ្យ​លះ​បង់​ផង មិនជាអ្នកប្រព្រឹត្តល្មោភច្រើនផង មិនកាន់ (សាសនា)ធូរ ៗ ផង មិន​ដាក់ធុរៈក្នុងមារប្រព្រឹត្តទន់ទាបផង ជាប្រធានក្នុងវិវេកធម៌ គឺ​ព្រះនិព្វាន ផង ។ ម្នាលអាវុសោ បណ្តាភិក្ខុទាំងនោះ ថេរភិក្ខុទាំងឡាយរមែងមាន​អ្នក​ផង​សរសើរ​ដោយហេតុ ៣ យ៉ាង ។ គឺពួកភិក្ខុជាថេរៈ រមែងមានអ្នកផងសរសើរ ដោយ​ហេតុទី ១ នេះថា ព្រះសាស្តាទ្រង់មានសេចក្តីស្ងប់ស្ងាត់ហើយ ទាំងពួក​សាវ័កក៏សិក្សាតាមនូវវិវេក ។ ពួកភិក្ខុជាថេរៈ រមែងមានអ្នកផងសរសើរ ដោយ​ហេតុទី ២ នេះថា ពួកសាវ័កជាអ្នកលះបង់នូវពួកធម៌ ដែល​ព្រះសាស្តា​ទ្រង់​សម្តែង​ប្រាប់​ឲ្យលះបង់ ។ ពួកភិក្ខុជាថេរៈ រមែងមានអ្នកផងសរសើរដោយ​ហេតុ​ទី ៣ នេះថា ពួកសាវ័កមិនប្រព្រឹត្តល្មោភច្រើនផង មិនកាន់ (សាសនា​​) ធូរផង មិនដាក់ធុរៈក្នុងការប្រព្រឹត្តិទន់ទាបផង ជាប្រធានក្នុងវិវេកធម៌គឺ​​​​ព្រះ​និព្វាន​ផង ។ ម្នាលអាវុសោទាំងឡាយ ពួកភិក្ខុជាថេរៈ រមែង​មាន​អ្នកផ​ង​សរសើរដោយហេតុទាំង ៣ នេះឯង ។ ម្នាលអាវុសោទាំងឡាយ បណ្តាភិក្ខុ​ទាំង​នោះ ពួកមជ្ឈិមភិក្ខុ (ភិក្ខុកណ្តាល) ។បេ។ ពួកនវកភិក្ខុ (ភិក្ខុថ្មី) រមែង​មាន​អ្នក​ផង​សរសើរដោយហេតុ ៣​ គឺពួកនវកភិក្ខុរមែងមានអ្នកផ​ង​សរសើរ​ដោយ​ហេតុទី ១ នេះថា ព្រះសាស្តាទ្រង់​មាន​សេចក្តី​ស្ងប់ស្ងាត់​ហើយ មានពួកសាវ័ក សិក្សាតាមនូវវិវេក ។ ពួកនវកភិក្ខុ រមែងមាន​អ្នក​ផង​សរសើរដោយហេតុទី ២ នេះថា ពួកសាវ័កជាអ្នកលះបង់នូវពួកធម៌ ដែលព្រះ​សាស្តា​ទ្រង់សម្តែង​ប្រាប់​ឲ្យ​លះ​បង់ ។ ពួកនវកភិក្ខុ រមែងមានអ្នកផងសរសើរដោយ​ហេតុទី ៣ នេះថា ពួកសាវ័កមិនប្រព្រឹត្តល្មោភច្រើនផង មិនកាន់ (សាសនា) ធូរ ៗ មិនដាក់​ធុរៈ​ក្នុង​ការ​ប្រព្រឹត្តិទន់ទាបផង ជាប្រធានក្នុងវិវេកធម៌គឺ​ព្រះនិព្វាន​ផង ។ ម្នាល​អាវុសោ​​​ទាំងឡាយ ពួកនវកភិក្ខុ រមែងមានអ្នក​ផង​សរសើរដោយ​ហេតុ​ទាំង​ ៣​យ៉ាង​នេះឯង​ ។ ម្នាលអាវុសោទាំងឡាយ ព្រះ​សាស្តាទ្រង់មាន​សេចក្តី​ស្ងប់ស្ងាត់​​​​ហើយ រមែងមានពួកសាវ័កជាអ្នកសិក្សា​តាមនូវវិវេក ដោយហេតុ​ទាំង ​៣​​ យ៉ាង​ប៉ុណ្ណេះ​ឯង ។</p>
        <p><a class='ref km' id='km២៦' href='#km២៦'>២៦</a>ម្នាលអាវុសោទាំងឡាយ បណ្តាធម៌ទាំងនោះ លោភៈជាបាបធម៌ ១ ទោសៈ​ជាបាបធម៌ ១ មជ្ឈិមាបដិបទា គឺសេចក្តីប្រតិបត្តិយ៉ាងកណ្តាល ប្រព្រឹត្ត​ទៅ​ដើម្បីលះបង់នូវលោភៈផង ដើម្បីលះបង់នូវទោសៈផង ជាសេចក្តីប្រតិបត្តិ ធ្វើ​​​​​ឲ្យកើតបញ្ញាចក្ខុគឺឃើញនូវសច្ចៈទាំង ៤ ផង ជាសេចក្តីប្រតិបត្តិធ្វើឲ្យ​កើត​ញាណគឺដឹងនូវសច្ចទាំង ៤ ផង ប្រព្រឹត្តទៅដើម្បីរម្ងាប់កិលេស ដើម្បី​ដឹង​ច្បាស់​នូវ​អរិយសច្ច ដើម្បីត្រាស់ដឹងនូវមគ្គ ដើម្បីព្រះនិព្វាន ។ ម្នាល​អាវុសោ​ទាំង​ឡាយ​​ ក៏មជ្ឈិមាបដិបទានោះ ជាសេចក្តីប្រតិបត្តធ្វើឲ្យកើតបញ្ញាចក្ខុ ជា​សេចក្តី​​​ប្រតិបត្តិធ្វើឲ្យកើតញាណ ប្រព្រឹត្តទៅដើម្បីរម្ងាប់កិលេស ដើម្បី​ដឹង​ច្បាស់​​នូវ​អរិយសច្ច ដើម្បីត្រាស់ដឹងនូវមគ្គ ដើម្បីព្រះនិព្វាន តើដូចម្តេច ។ (មជ្ឈិមាបដិ-​បទា​នោះ) គឺអរិយមគ្គប្រកបដោយអង្គ ៨ ប្រការនេះឯង ឯ​អរិយមគ្គ​​ប្រកប​ដោយអង្គ ៨ ប្រការគឺ សេចក្តីឃើញត្រូវ ១ សេចក្តីត្រិះរិះត្រូវ ១ សំដី​ត្រូវ ១ ការងារត្រូវ ១ ការចិញ្ចឹមជីវិតត្រូវ ១ សេចក្តីព្យាយាមត្រូវ ១ ការ​រលឹក​​​ត្រូវ ១ ការ​តំកល់​ចិត្តត្រូវ ១ ។ ម្នាលអាវុសោទាំងឡាយ មជ្ឈិមាប​ដិប​ទា​នេះឯង ជា​សេចក្តី​​​ប្រតិបត្ត ធ្វើឲ្យកើតបញ្ញាចក្ខុ ជាសេចក្តីប្រតិបត្តិធ្វើ​ឲ្យ​កើ​ត​ញាណ ប្រព្រឹត្តទៅដើម្បីរម្ងាប់កិលេស ដើម្បីដឹងច្បាស់នូវអរិយសច្ច ដើម្បី​ត្រាស់​​​ដឹង​នូវ​មគ្គ ដើម្បីព្រះនិព្វាន ។ ម្នាលអាវុសោទាំងឡាយ បណ្តា​ធម៌​ទាំង​នោះ សេចក្តី​ក្រោធ​ជាបាបធម៌ ១ ការចងនូវសេចក្តីក្រោធទុក ជាបាបធម៌ ១...។ លុប​គុណ​គេជាបាបធម៌ ១ វ៉ៃឫក្សស្មើជាបាបធម៌ ១...។ សេចក្តីឈ្នានីសជាបាបធម៌ ១ សេចក្តី​​កំណាញ់ជាបាបធម៌ ១...។ ការបិទបាំងទោសខ្លួនជាបាបធម៌ ១ សេចក្តី​អួត​អាងជាបាបធម៌ ១...។ សេចក្តីរឹងត្អឹងជាបាបធម៌ ១ ប្រឡងវាសនា ជាបាប​ធម៌​ ១...។ មានៈ ជាបាបធម៌ ១ អតិមានៈ ជាបាបធម៌ ១...។ សេចក្តីស្រវឹងជា​បាប​ធម៌ ១ សេចក្តីធ្វេសប្រហែសជាបាបធម៌ ១ សេចក្តី​ប្រតិបត្តិ​​យ៉ាង​កណ្តាល ប្រ​ព្រឹត្ត​​​​​​​​​​ទៅដើម្បីលះបង់ នូវសេចក្តីស្រវឹងផង ដើម្បី​លះបង់​​នូវសេចក្តីធ្វេស​ប្រហែស​ផង ជាសេចក្តីប្រតិបត្តិធ្វើឲ្យកើតបញ្ញាចក្ខុ ជា​សេចក្តី​​​ប្រតិបត្តិធ្វើឲ្យ​កើត​​​ញាណ ប្រព្រឹត្តទៅដើម្បីរម្ងាប់កិលេស ដើម្បីដឹង​ច្បាស់​នូ​វ​អរិយសច្ច ដើម្បី​ត្រាស់​ដឹងនូវមគ្គ ដើម្បីព្រះនិព្វាន ។ ម្នាល​អាវុសោ​ទាំងឡាយ សេចក្តី​ប្រតិបត្តិ​យ៉ាង​កណ្តាលនោះ ជាសេចក្តី​ប្រតិបត្តិ​ធ្វើឲ្យ​កើត​បញ្ញា​ចក្ខុ ជាសេចក្តីប្រតិបត្តិ ធ្វើឲ្យកើតញាណ ប្រព្រឹត្តទៅដើម្បីរម្ងាប់កិលេស ដើម្បី​​ដឹងច្បាស់នូវអរិយសច្ច ដើម្បីត្រាស់ដឹងនូវមគ្គ ដើម្បីព្រះនិព្វាន តើ​ដូចម្តេច ។ (សេចក្តីប្រតិបត្តិ​យ៉ាង-​កណ្តាល​​​នោះ) គឺ​អរិយមគ្គ​ប្រកប​ដោយ​អង្គ​ ៨ ប្រការនេះឯង ឯអរិយមគ្គ​ប្រកប​ដោយ​អង្គ ៨ ប្រការនោះគឺ សេចក្តី​ឃើញ​ត្រូ​វ ​១ សេចក្តីត្រិះរិះត្រូវ​ ១ សំដីត្រូវ ១ ការងារត្រូវ ១ ការចិញ្ចឹមជីវិតត្រូវ ១ សេចក្តី​ព្យាយាម​ត្រូវ ១ ការរលឹកត្រូវ ១ ការតំកល់ចិត្តត្រូវ ១ ។ ម្នាលអាវុសោ​ទាំងឡាយ សេចក្តី​​​ប្រតិបត្តិ​យ៉ាង​កណ្តាល​នេះ​ឯង ជាសេចក្តីប្រតិបត្តិធ្វើឲ្យ​កើត​​​​​បញ្ញាចក្ខុ ជាសេចក្តីប្រតិបត្តិធ្វើឲ្យ​កើត​ញាណ ប្រព្រឹត្ត​ទៅ​ដើម្បី​រម្ងាប់​កិលេស ដើម្បីដឹងច្បាស់នូវអរិយសច្ច ដើម្បី​ត្រាស់​ដឹងនូវមគ្គ ដើម្បីព្រះនិព្វាន ។ ព្រះសារីបុត្រ​ដ៏មានអាយុ បាន​សម្តែង​នូ​​វ​សូត្រ​នេះចប់ហើយ ភិក្ខុ​ទាំងឡាយ​នោះ ក៏មានចិត្តត្រេកអររីករាយ ចំពោះ​ភាសិត​​​របស់ព្រះសារីបុត្រដ៏មានអាយុ ។</p>
        <p>ចប់ ធម្មទាយាទសូត្រទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>