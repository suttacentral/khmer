<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn107' lang='km'>
        <header>
            <ul>
            </ul>
            <h1>គណកមោគ្គល្លានសូត្រ ទី ៧</h1>
        </header>
        <p><a class='ref km' id='km93' href='#km93'>៩៣</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ​ ទ្រង់គង់ព្ធដ៏មិគារមាតុប្រាសាទ ក្នុងបុព្វារាម ជិតក្រុងសាវត្ថី ។ គ្រានោះ​ឯង ព្រាហ្មណ៍ឈ្មោះគណកមោគ្គល្លាន ចូលទៅគាល់ព្រះមានព្រះភាគ លុះចូល​ទៅដល់ហើយ ក៏ធ្វើសេចក្តីរីករាយជាមួយនឹង ព្រះមានព្រះភាគ លុះ​បញ្ចប់ពាក្យ​ដែលគួរជាទីរីករាយ និងពាក្យដែលគួររឭក ហើយអង្គុយ​ក្នុង​ទីសមគួរ ។ លុះ​គណកមោគ្គល្លានព្រាហ្មណ៍អង្គុយក្នុងទីសមគួរហើយ ក៏ក្រាបបង្គំទូល​ព្រះ​​មាន​ព្រះភាគ ដូច្នេះថា បិពិត្រព្រះគោតមដ៏ចម្រើន មិគារ​មាតុប្រាសាទនេះ ប្រាកដ​ជាមានការសិក្សាជាលំដាប់ មានការធ្វើជា​លំដាប់ មានផ្លូវសម្រាប់ដើរ​ទៅជា​លំដាប់​ គឺកំណត់តាំងអំពីកាំជណ្តើរជាន់​ក្រោមបំផុតឡើងទៅ បពិត្រ​ព្រះមាន​ព្រះភាគ​ដ៏ចម្រើន ឯព្រាហ្មណ៍ទាំងនេះ ក៏ប្រាកដជាមានការសិក្សាជា​លំដាប់ មាន​ការធ្វើជាលំដាប់ មានបដិបទាជា​លំដាប់ក្នុងការរៀននូវ​វេទមន្ត បពិត្រ​ព្រះគោតមដ៏ចម្រើន ឯពួកខ្មាន់ធ្នូទាំង​នេះប្រាកដ ជាមានការ​សិក្សាជាលំដាប់ មានការធ្វើជាលំដាប់ មានបដិបទា​ជាលំដាប់ ក្នុងវិជ្ជារបស់​ខ្មាន់ធ្នូ បពិត្រ​ព្រះ​គោតម​ដ៏ចម្រើន ឯយើងទាំង​ឡាយ​ជាអ្នករាប់ អ្នកចិញ្ចឹមជីវិត​ដោយ​ការរាប់ ក៏​ប្រាកដជាមានការ​សិក្សា​ជាលំដាប់ មានការធ្វើជាលំដាប់ មានបដិបទាជា​លំដាប់ ​ក្នុងការរាប់ បពិត្រ​ព្រះគោតមដ៏ចម្រើន ព្រោះថា យើង​ទាំងឡាយ​បាននូវ​កូន​សិស្ស ទាំងឡាយ រមែងបង្រៀនឲ្យរាប់ជាដំបូងយ៉ាង​នេះថា មួយ ចំនួនមួយ ពីរ ចំនួនពីរ បី ចំនួនបី បួន ចំនួនបួន ប្រាំ ចំនួនប្រាំ ប្រាំមួយ ចំនួន​ប្រាំមួយ ប្រាំពីរ ចំនួន​ប្រាំពីរ ប្រាំបី ចំនួនប្រាំបី ប្រាំបួន ចំនួនប្រាំបួន ដប់ ចំនួនដប់ បពិត្រ​ព្រះ​គោតម​ដ៏​ចម្រើន យើងទាំងឡាយ បង្រៀនឲ្យរាប់​មួយរយក៏មាន យ៉ាង​ណាមិញ បពិត្រ​ព្រះគោតមដ៏ចម្រើន ចុះព្រះអង្គអាច​ដើម្បីបញ្ញត្តនូវ​ការ​សិក្សា​ជា​លំដាប់ ការ​ធ្វើជាលំដាប់ បដិបទាជាលំដាប់ ក្នុង​​ធម្មវិន័យនេះបាន យ៉ាងនោះដែរឬ ។</p>
        <p><a class='ref km' id='km94' href='#km94'>៩៤</a>ព្រះអង្គត្រាស់ថា ម្នាលព្រាហ្មណ៍ តថាគតអាចដើម្បីបញ្ញត្តនូវ​ការ​​​សិក្សាជាលំដាប់ ការធ្វើជាលំដាប់ បដិបទាជាលំដាប់ ក្នុងធម្មវិន័យ​នេះ​បាន ។ ម្នាលព្រាហ្មណ៍ បុរសអ្នកបង្ហាត់សេះជាអ្នកឈ្លាសវៃ បាននូវសេះ​អាជានេយ្យ​ដ៏ល្អ តែងបង្វិកបង្ហាត់ដោយខ្សែបង្ហៀរជាដំបូង រួចបង្វិកបង្ហាត់​ទៅជាលំដាប់​ យ៉ាងណាមិញ ម្នាលព្រាហ្មណ៍ តថាគត បាននូវបុរសដែល​គួរទូន្មាន រមែង​ទូន្មានជាដំបូង យ៉ាងនេះថា ម្នាលភិក្ខុ អ្នកចូរមក ចូរជា​បុគ្គល​មានសីល ចូរ​ជាអ្នកសង្រួមក្នុងបាតិមោក្ខសំវរៈ ជាអ្នកបរិបូណ៌ដោយ​អាចារៈនិងគោចរ ជាអ្នកឃើញនូវភ័យក្នុងទោសទាំងឡាយ សូម្បីតែបន្តិច​បន្តួច ចូរសមាទាន​សិក្សាក្នុងសិក្ខាបទទាំងឡាយ ក៏យ៉ាងនោះឯង ។</p>
        <p><a class='ref km' id='km95' href='#km95'>៩៥</a>ម្នាលព្រាហ្មណ៍ កាលណាបើភិក្ខុជាអ្នកមានសីលសង្រួមក្នុង​បាតិមោក្ខសំវរៈ បរិបូណ៌ដោយអាចារៈនិងគោចរៈ ឃើញភ័យក្នុងទោស​ទាំងឡាយ សូម្បីតែបន្តិចបន្តួច សមាទានសិក្សាក្នុងសិក្ខាបទទាំងឡាយរួច​ហើយ តថាគត ក៏ទូន្មានភិក្ខុនោះតទៅថា ម្នាលភិក្ខុ អ្នកចូរមក ចូរជាអ្នក​រក្សា​ទ្វារក្នុង​ឥន្រ្ទិយទាំងឡាយ បើបានឃើញរូបដោយចក្ខុ កុំកាន់យកនូវ​និមិត្ត កុំកាន់យកនូវ​អនុព្យញ្ជនៈឡើយ អភិជ្ឈានិងទោមនស្សទាំងឡាយ ដែលជាអកុសលធម៌ដ៏​លាមក គប្បីជាប់តាមនូវបុគ្គល ដែលមិនបាន​សង្រួម​នូវឥន្រ្ទិយគឺចក្ខុនុ៎ះ ព្រោះ​ហេតុតែមិនបានសង្រួមនូវឥន្រ្ទិយគឺចក្ខុណា អ្នក​ចូរ​ប្រតិបត្តិដើម្បីសង្រួមនូវ​ឥន្រ្ទិយគឺចក្ខុនោះ ចូររក្សានូវឥន្ទ្រិយគឺចក្ខុ ចូរ​ដល់​នូវសេចក្តីសង្រួមក្នុងឥន្រ្ទិយ​គឺចក្ខុ ។ បានឮសំឡេងដោយត្រចៀក . . . បានធំក្លិនដោយច្រមុះ . . . បានទទួល​រសដោយអណ្តាត . . . បានពាល់​ត្រូវ​សម្ផស៍្សដោយកាយ . . . បានដឹងច្បាស់​ធម្មារម្មណ៍ដោយចិត្ត កុំកាន់យកនូវ​និមិត្ត កុំកាន់យកនូវអនុព្យញ្ជនៈឡើយ អភិជ្ឈានិងទោមនស្ស ដែលជា​អកុសលធម៌ដ៏លាមក គប្បីជាប់តាមនូវបុគ្គល​ដែលមិន បានសង្រួមនូវ​ឥន្ទ្រិយគឺចិត្តនុ៎ះ ព្រោះហេតុតែមិនបានសង្រួមនូវឥន្ទ្រិយគឺចិត្ត​ណា អ្នកចូរ​ប្រតិបត្តិដើម្បីសង្រួមនូវឥន្រ្ទិយគឺចិត្តនោះ ចូររក្សានូវឥន្ទ្រិយគឺចិត្ត ចូរដល់​នូវសេចក្តី​សង្រួមក្នុងឥន្រ្ទិយគឺចិត្ត ។</p>
        <p><a class='ref km' id='km96' href='#km96'>៩៦</a>ម្នាលព្រាហ្មណ៍ កាលណាបើភិក្ខុបានរក្សាទ្វារក្នុងឥន្រ្ទិយទាំង​ឡាយ​​ហើយ តថាគត ក៏ទូន្មានភិក្ខុនោះតទៅថា ម្នាលភិក្ខុ អ្នកចូរមក ចូរជា​អ្នកដឹង​នូវប្រមាណក្នុងភោជន អ្នកគប្បីពិចារណាដោយឧបាយ ហើយ​បរិភោគអាហារ មិនគប្បីបរិភោគ ដើម្បីលេង មិនគប្បីបរិភោគ ដើម្បីសេចក្តី​ស្រវឹង មិនគប្បី​បរិភោគ ដើម្បីប្រដាប់រាងកាយ មិនគប្បីបរិភោគ ដើម្បីស្អិត​ស្អាងរាងកាយ គប្បីបរិភោគ ដើម្បីតាំងនៅ ដើម្បីរស់នៅនៃកាយនេះជា​កំណត់ ដើម្បីបំបាត់នូវ​សេចក្តីលំបាក ដើម្បីទំនុកបំរុងដល់ព្រហ្មចារ្យ គប្បី​បរិភោគដោយគិតថា អាត្មា​អញនឹងកំចាត់បង់នូវវេទនាចាស់ គឺសេចក្តីឃ្លាន​ដែលមានហើយផង ទាំង​ញ៉ាំងវេទនាថ្មី គឺឆ្អែតហួសប្រមាណ មិនឲ្យកើត​ឡើង​បាន​ផង កិរិយាប្រព្រឹត្ត​ទៅនៃឥរិយាបថទាំង ៤ ក្តី សេចក្តីមិនមាន​ទោស មានការមិនច្រអូសកាយ​ច្រអូសចិត្តជាដើមក្តី កិរិយានៅសប្បាយ នឹង​មាន​ដល់អាត្មាអញ ។</p>
        <p><a class='ref km' id='km97' href='#km97'>៩៧</a>ម្នាលព្រាហ្មណ៍ កាលណាបើ ភិក្ខុជាអ្នកដឹងប្រមាណក្នុង​ភោជន​​​ហើយ តថាគត ក៏ទូន្មានភិក្ខុនោះតទៅទៀតថា ម្នាលភិក្ខុ អ្នកចូរមក ចូរប្រកប​រឿយៗ នូវសេចក្តីភ្ញាក់រឭក ចូរធ្វើ់ចិត្តឲ្យស្អាតចាកអាវរណីយធម៌​ទាំងឡាយ ដោយការចង្រ្កម ឬការអង្គុយក្នុងវេលាថ្ងៃ ចូរធ្វើចិត្តឲ្យស្អាត​ចាក​អាវរណីយ​ធម៌ទាំងឡាយ ដោយការចង្រ្កម ឬការអង្គុយក្នុងបឋមយាម​នៃ​រាត្រី គប្បី​សម្រេចនូវសីហសេយ្យា ផ្អៀងទៅខាងស្តាំ យកជើងតម្រួតលើ​ជើង មានសតិ​សម្បជញ្ញៈ ធ្វើទុកក្នុងចិត្តនូវឧដ្ឋានសញ្ញា (សម្គាល់​ថា​នឹង​ក្រោកឡើង) ក្នុង​មជ្ឈិមយាមនៃរាត្រី លុះដល់បច្ឆិមយាមនៃរាត្រី ចូរក្រោក​ឡើង ធ្វើចិត្តឲ្យ​ស្អាតចាកអាវរណីយធម៌ទាំងឡាយ ដោយការចង្រ្កម ឬការ​អង្គុយ ។</p>
        <p><a class='ref km' id='km98' href='#km98'>៩៨</a>ម្នាលព្រាហ្មណ៍ កាលណាបើ ភិក្ខុបានប្រកបរឿយៗ នូវសេចក្តី​ភ្ញាក់​រឭកហើយ តថាគត ក៏ទូន្មានភិក្ខុនោះតទៅថា ម្នាលភិក្ខុ អ្នកចូរមក ចូរប្រកប​ដោយសតិសម្បជញ្ញៈ គឺធ្វើសេចក្តីដឹងខ្លួន ក្នុងការដើរឈានទៅ​មុខ ឈានថយ​ក្រោយ ធ្វើសេចក្តីដឹងខ្លួន ក្នុងការក្រឡេកមើលត្រង់ ក្រឡេក​មើលចំហៀង ធ្វើសេចក្តីដឹងខ្លួន ក្នុងការបត់អវយវៈចូល លាអវយវៈចេញ ធ្វើសេចក្តីដឹងខ្លួន ក្នុងការប្រើប្រាស់សង្ឃាដិ បាត្រ ចីវរ ធ្វើសេចក្តីដឹងខ្លួន ក្នុងការស៊ី ផឹក ទំពា ក្រេបជញ្ជក់ ធ្វើសេចក្តីដឹងខ្លួន ក្នុងការបន្ទោបង់ឧច្ចារៈ បស្សាវៈ ធ្វើសេចក្តីដឹង​ខ្លួនក្នុងការដើរ ឈរ អង្គុយ ដេកលក់ ភ្ញាក់ រឭក និយាយ ស្ងៀម ។</p>
        <p><a class='ref km' id='km99' href='#km99'>៩៩</a>ម្នាលព្រាហ្មណ៍ កាលណាបើ ភិក្ខុបានប្រកបដោយសតិសម្បជញ្ញៈ​​ហើយ តថាគតក៏ទូន្មានភិក្ខុនោះតទៅថា ម្នាលភិក្ខុ អ្នកចូរមក ចូរប្រើ​ប្រាស់នូវសេនាសនៈស្ងាត់ គឺ ព្រៃ ម្លប់ឈើ ភ្នំ ជ្រោះភ្នំ គុហាភ្នំ ព្រៃខ្មោច ព្រៃឆ្ងាយ ទីវាលស្រឡះ ទីគំនរចំបើង ។ ភិក្ខុនោះ ក៏ប្រើប្រាស់​នូវ​ទី​សេនាសនៈ​ស្ងាត់ គឺព្រៃ ម្លប់ឈើ ភ្នំ ជ្រោះភ្នំ គុហាភ្នំ ព្រៃខ្មោច ព្រៃឆ្ងាយ ទីវាលស្រឡះ ទីគំនរចំបើង ។ ភិក្ខុនោះ ត្រឡប់មកអំពីបិណ្ឌបាត ក្នុង​វេលា​ក្រោយភត្ត អង្គុយ​ផ្គត់ភ្នែនតម្កល់កាយឲ្យត្រង់ ហើយផ្ចង់ស្មារតី ឲ្យមានមុខ ឆ្ពោះទៅរកកម្មដ្ឋាន ។ ភិក្ខុនោះ ក៏លះបង់នូវអភិជ្ឈា (កាមច្ឆន្ទៈ) ក្នុងលោក​គឺកាយ មានចិត្តប្រាសចាក​អភិជ្ឈា ធ្វើចិត្តឲ្យស្អាតចាកអភិជ្ឈា លះបង់នូវ​សេចក្តី​ប្រទូស្ត គឺព្យាបាទ មានចិត្តមិនព្យាបាទ មានការ​ផ្ចុង​ផ្តើមនិងសេចក្តី​អនុគ្រោះដល់សត្វមានជីវិត​ទាំងពួង ធ្វើចិត្តឲ្យស្អាតចាក​សេចក្តី​ប្រទូស្តគឺ​ព្យាបាទ លះបង់នូវថីនមិទ្ធៈ គឺ​សេចក្តីខ្ជិលច្រអូស មាន​ចិត្តប្រាសចាក​ថីន-មិទ្ធៈ មានសេចក្តីសម្គាល់នូវពន្លឺ មានសតិសម្បជញ្ញៈ ធ្វើចិត្តឲ្យស្អាតចាក​ថីនមិទ្ធៈ លះបង់នូវឧទ្ធច្ចកុក្កុច្ចៈ គឺ​សេចក្តីរាយមាយនិងសេចក្តីរំខានចិត្ត មាន​ចិត្តមិនបានរាយមាយ មានចិត្តខាង​ក្នុងស្ងប់រម្ងាប់ហើយ ធ្វើចិត្តឲ្យស្អាត​ចាកឧទ្ធច្ចកុក្កុច្ចៈ លះបង់នូវវិចិកិច្ឆាគឺ​សេចក្តីសង្ស័យ ឆ្លងផុតសេចក្តីសង្ស័យ​ហើយ ឥតមានសេចក្តីងឿងឆ្ងល់ ក្នុង​កុសលធម៌ទាំងឡាយ ធ្វើចិត្តឲ្យស្អាត​ចាកវិចិកិច្ឆា ។</p>
        <p><a class='ref km' id='km100' href='#km100'>១០០</a>ភិក្ខុនោះ ក៏លះបង់នូវនីវរណៈទាំង ៥ នេះ ដែលជាគ្រឿង​សៅ​ហ្មង់​នៃចិត្ត ជាធម្មជាតិធ្វើបញ្ញាឲ្យមានកំឡាំងថយ ហើយក៏ស្ងាត់ចាកកាម​ទាំង​ឡាយ ស្ងាត់ចាកអកុសលធម៌ទាំងឡាយ បានដល់នូវបឋមជ្ឈានប្រកប​ដោយ​វិតក្កៈ ប្រកបដោយវិចារៈ មានបីតិនិងសុខៈដែលកើតអំពីសេចក្តីស្ងាត់ ព្រោះ​រម្ងាប់នូវវិតក្កៈនិងវិចារៈ ។បេ។ បានដល់នូវទុតិយជ្ឈាន ព្រោះមានចិត្ត​នឿយ​ណាយចាកបីតិ ។បេ។ បានដល់នូវតតិយជ្ឈាន ព្រោះលះបង់នូវសុខៈ ។បេ។​ បានដល់នូវចតុត្ថជ្ឈាន ។ ម្នាលព្រាហ្មណ៍ ភិក្ខុទាំងឡាយណា ជា​សេក្ខបុគ្គល មានអរហត្តផលចិត្ត មិនទាន់បានសម្រេចនៅឡើយ កំពុង​ប្រាថ្នា​​នូវ​ព្រះនិព្វាន​ជា​ទីក្សេមចាកយោគៈ រកគុណជាតិដ៏ទៃក្រៃលែងជាង​គ្មាន តថាគត​​ក៏​តែង​ប្រើ​វាចានេះ ដែលជាពាក្យប្រៀនប្រដៅមានទំនងបែប​នេះ ចំពោះ​​​​ភិក្ខុ​នោះ ។ តែ​បើ​ភិក្ខុទាំងឡាយណា ជាអរហន្ត មានអាសវៈ​អស់ហើយ មាន​ព្រហ្មចរិយៈ​បាន​ប្រព្រឹត្តគ្រប់គ្រាន់ហើយ មានសោឡសកិច្ច​បាន​ធ្វើស្រេចហើយ មានភារៈដាក់​ចុះហើយ មានប្រយោជន៍របស់ខ្លួន​បាន​សម្រេចហើយ មាន​ភវសញ្ញោជនៈ​គឺ​តណ្ហាអស់រលីងហើយ មានចិត្តរួច​ស្រឡះ​ហើយ ព្រោះដឹង​ច្បាស់ដោយប្រពៃ ភិក្ខុទាំងនោះ ឈ្មោះថាមាន ធម៌ទាំងឡាយនេះ ប្រព្រឹត្តទៅ​ដើម្បីនៅជាសុខក្នុង​បច្ចុប្បន្នផង ដើម្បីសតិ-សម្ប​ជញ្ញៈផង (តថាគតពុំបាន​ប្រៀនប្រដៅ​ភិក្ខុ​ទាំង​នោះ​ទេ​) ។</p>
        <p><a class='ref km' id='km101' href='#km101'>១០១</a>កាលបើព្រះមានព្រះភាគ ទ្រង់មានព្រះពុទ្ធដីការយ៉ាងនេះ​ហើយ គណកមោគ្គល្លានព្រហ្មណ៍ ក៏ក្រាបបង្គំទូលសួរព្រះមានព្រះភាគ​ដូច្នេះ​ថា ចុះ​ពួកសាវ័ក របស់ព្រះគោតមដ៏ចម្រើន ដែលព្រះគោតមដ៏​ចម្រើន​ទូន្មានយ៉ាងនេះ ប្រៀនប្រដៅយ៉ាងនេះ សុទ្ធតែបានព្រះនិព្វាន ដែល​ជាគុណជាតិចប់កិច្ចដោយ​ពិត ​ទាំងអស់គ្នាឬ ឬថាពួកខ្លះមិនបានដែរ ។ ម្នាល​ព្រាហ្មណ៍ ពួកសាវ័ក របស់​តថាគត ដែលតថាគតទូន្មានយ៉ាងនេះ ប្រៀន​ប្រដៅយ៉ាងនេះ ពួកខ្លះក៏បាន​ព្រះនិព្វាន ដែលជាគុណជាតិចប់កិច្ច ដោយពិត ពួកខ្លះ ក៏មិនបានដែរ ។ បពិត្រ​ព្រះគោតមដ៏ចម្រើន ហេតុដូច​ម្តេច បច្ច័យដូចម្តេច បានជាព្រះនិព្វានក៏មាន ផ្លូវជា​ទីទៅកាន់ព្រះនិព្វាន​ក៏មាន ព្រះគោតមដ៏ចម្រើន ជាអ្នកកៀរគរ ប្រមូលសត្វក៏​មាន ប៉ុន្តែពួក​សាវ័ករបស់ព្រះគោតមដ៏ចម្រើន ដែលព្រះគោតមដ៏ចម្រើន ទូន្មាន​យ៉ាងនេះ ប្រៀនប្រដៅយ៉ាងនេះ ពួកខ្លះក៏បានព្រះនិព្វាន ដែលជាគុណជាតិចប់​កិច្ច​ដោយពិត ពួកខ្លះក៏មិនបាន ។</p>
        <p><a class='ref km' id='km102' href='#km102'>១០២</a>ម្នាលព្រាហ្មណ៍ បើដូច្នេះ តថាគតនឹងសួរតបចំពោះអ្នកវិញ​ក្នុងប្រស្នានុ៎ះ បើអ្នកពេញចិត្តយ៉ាងណា គប្បីដោះស្រាយនូវប្រស្នានោះ​យ៉ាង​នោះ​ចុះ ម្នាលព្រាហ្មណ៍ អ្នកសម្គាល់នូវដំណើរនោះដូចម្តេច ខ្លួនអ្នក​ជាបុគ្គល​ឈ្លៀស ក្នុងផ្លូវទៅកាន់ក្រុងរាជគហៈដែរឬ ។ ព្រះករុណាព្រះអង្គ ខ្ញុំព្រះអង្គ​ជាអ្នកឈ្លាស ក្នុងផ្លូវទៅកាន់ក្រុងរាជគហៈដែរ ។​ ម្នាលព្រហ្មណ៍ អ្នកសម្គាល់​ដំណើរនោះដូចម្តេច បុរសប្រាថ្នានឹងទៅកាន់ក្រុងរាជគហៈ គប្បី​មកក្នុងទីនេះ បុរសនោះចូលមករកអ្នក ហើយសួរយ៉ាងនេះថា នែអ្នក​ដ៏​ចម្រើន ខ្ញុំបាទចង់ទៅ​ក្រុងរាជគហៈ អ្នកចូរបង្ហាញផ្លូវ របស់ក្រុងរាជគហៈ ដល់ខ្ញុំបាទ ។ អ្នកគប្បី​ប្រាប់បុរសនោះ យ៉ាងនេះថា នែបុរសដ៏ចម្រើន អ្នក​ចូរមក នេះផ្លូវទៅក្រុង​រាជគហៈ អ្នកចូរដើរទៅតាមផ្លូវនោះមួយរំពេចចុះ លុះ​អ្នកដើរទៅតាមផ្លូវនោះ​មួយរំពេចហើយ នឹងបានឃើញស្រុកឯណោះ អ្នក​ចូរដើរទៅតាមផ្លូវនោះមួយ​រំពេចចុះ លុះអ្នកដើរទៅតាមផ្លូវនោះមួយ​រំពេច​ហើយ នឹងបានឃើញនិគម​ឯណោះទៀត អ្នកចូរដើរទៅតាមផ្លូវនោះ​មួយរំពេចចុះ លុះអ្នកដើរទៅតាមផ្លូវ​នោះមួយរំពេចហើយ នឹងបានឃើញ​​សួនច្បារជាទីសប្បាយ ព្រៃឈើជាទី​សប្បាយ ភូមិជាទីសប្បាយ ស្រះបោក្ខ-រណី​ជាទីសប្បាយ របស់ក្រុងរាជគហៈមិនខាន ។ បុរសនោះ​ កាលដែលអ្នក​ទូន្មានយ៉ាងនេះ ប្រៀនប្រដៅយ៉ាងនេះ ក៏កាន់យកផ្លូវខុស ហើយដើរឆ្ពោះ​ទៅ​ខាងក្រោយវិញ ។ លំដាប់នោះ បុរសជា​គំរប់ពីរ ប្រាថ្នានឹងទៅកាន់ក្រុង​រាជគហៈ គប្បីមកទៀត ។ បុរសនោះចូលមក​រកអ្នក ហើយសួរយ៉ាងនេះថា នែអ្នកដ៏ចម្រើន ខ្ញុំបាទចង់ទៅក្រុងរាជគហៈ អ្នក​ចូរបង្ហាញផ្លូវនៃក្រុងរាជ​គហៈ​ដល់ខ្ញុំបាទផង ។ អ្នកគប្បីប្រាប់បុរសនោះ​យ៉ាង​នេះថា នែបុរសដ៏​ចម្រើន អ្នកចូរមក នេះផ្លូវទៅកាន់ក្រុងរាជគហៈ អ្នកចូរ​ដើរ​ទៅតាមផ្លូវនោះ មួយរំពេចចុះ លុះដើរទៅតាមផ្លូវនោះមួយរំពេចហើយ នឹង​បាន​ឃើញស្រុក​ឯណោះ អ្នកចូរដើរទៅតាមផ្លូវនោះមួយរំពេចចុះ លុះដើរទៅ​តាម​ផ្លូវនោះ​មួយរំពេចហើយ នឹងបានឃើញនិគមឯណោះទៀត អ្នកចូរដើរទៅ​តាម​ផ្លូវ​នោះមួយរំពេចចុះ លុះអ្នកដើរទៅតាមផ្លូវនោះមួយរំពេចហើយ នឹងបាន​ឃើញ​​នូវសួនច្បារជាទីសប្បាយ ព្រៃឈើជាទីសប្បាយ ភូមិជាទីសប្បាយ ស្រះ​​បោក្ខរណី​ជាទីសប្បាយ របស់ក្រុងរាជគហៈមិនខាន ។ បុរសនោះ កាល​បើ​អ្នកទូន្មានយ៉ាងនេះ ប្រៀនប្រដៅយ៉ាងនេះ ក៏ដើរទៅកាន់ក្រុង​រាជគហៈ ដោយ​សួស្តី ។ ម្នាលព្រាហ្មណ៍ ចុះហេតុដូចម្តេច បច្ច័យដូចម្តេច បានជាក្រុងរាជគហៈក៏មានផ្លូវសម្រាប់ទៅក្រុងរាជគហៈក៏មាន អ្នកជាអ្នក​បង្ហាញផ្លូវក៏មាន ប៉ុន្តែកាល​ដែលអ្នកទូន្មានយ៉ាងនេះ ប្រៀនប្រដៅយ៉ាង​នេះ បុរសម្នាក់បែរជាកាន់យកផ្លូវ​ខុស ដើរឆ្ពោះមុខទៅខាងក្រោយវិញ ឯបុរស ម្នាក់ទៀតបានដើរទៅដល់ក្រុង​រាជគហៈដោយសួស្តី ។ បពិត្រព្រះគោតមដ៏​ចម្រើន ក្នុងរឿងនុ៎ះ ខ្ញុំព្រះអង្គនឹង​ធ្វើដូចម្តេចកើត បពិត្រព្រះគោតមដ៏​ចម្រើន ព្រោះខ្ញុំព្រះអង្គ គ្រាន់តែជាអ្នកប្រាប់​ផ្លូវប៉ុណ្ណោះទេ ។</p>
        <p><a class='ref km' id='km103' href='#km103'>១០៣</a>ម្នាលព្រាហ្មណ៍ សេចក្តីនេះ មានឧបមេយ្យដូចព្រះនិព្វាន ក៏មាន ផ្លូវ​សម្រាប់ទៅកាន់ព្រះនិព្វានក៏មាន តថាគតជាអ្នកកៀរគរ ប្រមូល​សត្វក៏មាន ប៉ុន្តែពួកសាវ័ករបស់តថាគត កាលបើតថាគតទូន្មានយ៉ាងនេះ ប្រៀនប្រដៅ​យ៉ាងនេះ ពួកខ្លះ ក៏បាននូវព្រះនិព្វាន ដែលជាធម្មជាតិ​ចប់​កិច្ច​ដោយពិត ពួកខ្លះ ក៏មិនបាន ម្នាលព្រាហ្មណ៍ ក្នុងរឿងនុ៎ះ តថាគតនឹងធ្វើ​ដូច​ម្តេចកើត ម្នាល​ព្រាហ្មណ៍​ ព្រោះថា តថាគតគ្រាន់តែជាអ្នក​ប្រាប់ផ្លូវ​ប៉ុណ្ណោះ ។</p>
        <p><a class='ref km' id='km104' href='#km104'>១០៤</a>កាលបើព្រះមានព្រះភាគ ទ្រង់មានព្រះពុទ្ធដីកាយ៉ាងនេះ​ហើយ គណកមោគ្គល្លានព្រាហ្មណ៍ ក៏ក្រាបបង្គំទូលព្រះមានព្រះភាគ​ដូច្នេះ​ថា បពិត្រ​ព្រះគោតមដ៏ចម្រើន បុគ្គលទាំងឡាយណា ជាអ្នកមិនមានសទ្ធា ត្រូវការតែ​ចិញ្ចឹមជីវិត ចេញចាកផ្ទះចូលទៅកាន់ផ្នួស ជាអ្នកលេង ជាអ្នក​បិទ​បាំង​ទោសខ្លួន ជាអ្នក​បញ្ឆោត ជាអ្នកមានចិត្តរាយមាយ មានមានះដុះ​ឡើង មានចិត្តឃ្លេងឃ្លោង មានមាត់រឹង មានវាចារោយរាយ មិនបានរក្សាទ្វារ​ក្នុង​ឥន្រ្ទិយទាំងឡាយ មិនដឹង​ប្រមាណក្នុងភោជន មិនប្រកបរឿយៗ នូវ​សេចក្តី​​ភ្ញាក់រឭក មិនរមិលមើល ក្នុង​សមណធម៌ (ផ្នួស) មិនមានការ​គោរព​ដ៏ក្លៀវ​ក្លា​ក្នុងសិក្ខា ជាអ្នកល្មោភច្រើន ជាអ្នកប្រព្រឹត្តធូរ ជាប្រធានក្នុង​ការបន្ធូរ​បន្ថយព្យាយាម ដាក់ធុរៈចោលក្នុងទី​ស្ងាត់ ជាអ្នកខ្ជិលច្រអូស មាន​ព្យាយាម​ក្នុង​អំពើថោកទាប ភ្លេចស្មារតី មិនដឹង​ខ្លួន មានចិត្តមិនបានតម្កល់​មាំ មាន​ចិត្ត​វិលខុស ឥតបញ្ញា ជាអ្នកល្ងង់ខ្លៅ ព្រះគោតមដ៏ចម្រើន មិនបាន​នៅ​រួម​ជា​មួយនឹងបុគ្គលទាំងនោះទេ ។ ​ឯកុលបុត្រ​ទាំងឡាយណា ដែល​ចេញ​ចាក​ផ្ទះចូលទៅកាន់ផ្នួស ដោយសទ្ធា មិនជាអ្នក​លេង មិនបានបិទ​បាំង​ទោសខ្លួន មិនជាអ្នកបញ្ឆោត មានចិត្តមិនបានរាយមាយ មិនមានមានះ​ដុះឡើង មិន​មានចិត្តឃ្លេងឃ្លោង មិនមានមាត់រឹង មិនមានវាចា​រោយរាយ ជាអ្នករក្សាទ្វារ​ក្នុងឥន្រ្ទិយទាំងឡាយ ជាអ្នកដឹងប្រមាណក្នុងភោជន ប្រកប​រឿយៗ នូវសេចក្តីភ្ញាក់រឭក ជាអ្នករមិលមើលក្នុងសមណធម៌ មាន​សេចក្តី​គោរពដ៏​ក្លៀវក្លាក្នុងសិក្ខា មិនជាអ្នកល្មោភច្រើន មិនបានប្រព្រឹត្តធូរ ដាក់ធុរៈ​ក្នុងការ​បន្ធូរបន្ថយព្យាយាមចោល ជាប្រធានក្នុងទីស្ងាត់ មានព្យាយាម​តឹង​តែង មានចិត្តបញ្ជូនទៅកាន់ព្រះនិព្វាន មានសតិតម្កល់ខ្ជាប់ ដឹងខ្លួន មាន​ចិត្ត​​តម្កល់មាំ មានចិត្តប្រកបដោយអារម្មណ៍តែមួយ មានបញ្ញា មិនល្ងង់ខ្លៅ ព្រះគោតមដ៏ចម្រើន រមែងនៅរួមជាមួយនឹងកុលបុត្រទាំងនោះ ។ បពិត្រ​ព្រះគោតមដ៏ចម្រើន ដូចជាក្លិននៃឫស ឬមើម ណានីមួយ ឫសស្គារ ប្រាកដ​ជា​​ប្រសើរជាងក្លិននៃឫសឬមើម ទាំងអម្បាលនោះ ក្លិននៃខ្លឹម ណានីមួយ ខ្លឹមចន្ទន៍​ក្រហម ប្រាកដជាប្រសើរជាងក្លិននៃខ្លឹម ទាំងអម្បាលនោះ ក្លិនផ្កា​ណាមួយ ផ្កា​ម្លិះលា ប្រាកដជាប្រសើរជាងក្លិននៃផ្កាទាំងអម្បាលនោះ យ៉ាង​ណាមិញ ឱវាទ​របស់​ព្រះគោតមដ៏ចម្រើន ក្នុងធម៌ជាគ្រឿងដុសខាត់​ចិត្ត​នៃ​សត្វដទៃ (ឲ្យស្អាត) ក៏យ៉ាងនោះឯង បពិត្រព្រះគោតមដ៏ចម្រើន ភាសិត​របស់​ព្រះអង្គច្បាស់​ពេក​ណាស់ បពិត្រព្រះគោតមដ៏ចម្រើន ភាសិត​របស់​ព្រះអង្គច្បាស់ពេកណាស់ បពិត្រព្រះគោតមដ៏ចម្រើន ដូចបុគ្គលផ្ងារឡើង​នូវវត្ថុដែលផ្កាប់ ឬបើកនូវវត្ថុ​ដែល​គេបិទបាំង ពុំនោះ ដូចគេប្រាប់ផ្លូវ​ដល់ មនុស្សដែលវង្វេងផ្លូវ ពុំនោះសោត ដូចគេទ្រោលប្រទីបប្រេង បំភ្លឺ​ក្នុងទី​ងងឹត ដោយគិតថា បុរសអ្នកមានភ្នែក​រមែងមើលឃើញរូប​ទាំងឡាយ​បាន យ៉ាងណាមិញ ធម៌ដែលព្រះគោតមដ៏​ចម្រើន ទ្រង់សម្តែងហើយ​ ដោយ​អនេកបរិយាយ ក៏យ៉ាងនោះឯង ខ្ញុំព្រះអង្គសូម​ដល់​នូវព្រះគោតម​ដ៏ចម្រើន ទាំងព្រះធម៌ ទាំងព្រះភិក្ខុសង្ឃ ជាទីពឹងទីរឭក សូមព្រះគោតម​ដ៏ចម្រើន ចាំទុកនូវខ្ញុំព្រះអង្គ ថាជាឧបាសក អ្នកដល់នូវសរណៈ ស្មើដោយ​ជីវិត ក្នុង​កាលមានថ្ងៃនេះជាដើមទៅ ។</p>
        <p>ចប់ គណកមោគ្គល្លានសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>