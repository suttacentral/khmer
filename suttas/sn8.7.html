<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.7' lang='km'>
        <header>
            <ul>
            </ul>
            <h1>បវារណា​សូត្រ ទី ៧</h1>
        </header>
        <p><a class='ref km' id='km២២៣' href='#km២២៣'>២២៣</a>សម័យ​មួយ ព្រះមានព្រះភាគ ទ្រង់​គង់​នៅ​ក្នុង​ប្រាសាទ​នៃ​មិគារ​មាតា ឈ្មោះ​បុព្វារាម ទៀប​ក្រុង​សាវត្ថី ជាមួយ​នឹង​ភិក្ខុសង្ឃ​ច្រើន គឺ​ភិក្ខុ​ប្រមាណ ៥០០ រូប សុទ្ធតែ​ជា​ព្រះ​អរហន្ត។ ក៏​ក្នុង​សម័យ​នោះ​ឯង ព្រះមាន​ព្រះភាគ មាន​ព្រះ​ភិក្ខុសង្ឃ គាល់​ត្រៀបត្រា គង់​ក្នុង​ទី​វាល ក្នុង​ថ្ងៃ​បណ្ណរសី​បវារណា ជា​ថ្ងៃ​ឧបោសថ​នោះ។ គ្រា​នោះ​ឯង ព្រះមានព្រះភាគ ទ្រង់​ឆ្មៀង​ព្រះនេត្រ​ទត​ឃើញ​ភិក្ខុសង្ឃ​ដែល​នៅ​ស្ងៀម​ហើយ ត្រាស់​ហៅ​ភិក្ខុ​ទាំងឡាយ​មក​ថា ម្នាល​ភិក្ខុ​ទាំងឡាយ ណ្ហើយ​ចុះ ឥឡូវ​នេះ តថាគត​បវារណា ដល់​អ្នក​ទាំងឡាយ អ្នក​ទាំងឡាយ មិន​តិះដៀល​នូវ​កម្ម​តិចតួច ដែល​ប្រព្រឹត្ត​ទៅ​ក្នុង​កាយ​ទ្វារ​ឬ​វចី​ទ្វារ របស់​តថាគត​ទេ​ឬ។</p>
        <p><a class='ref km' id='km២២៤' href='#km២២៤'>២២៤</a>កាល​ព្រះមានព្រះភាគ ត្រាស់​យ៉ាង​នេះ​ហើយ ព្រះ​សារី​បុត្ត​មាន​អាយុ ក៏​ក្រោក​ចាក​អាសនៈ ធ្វើ​ឧត្តរាសង្គៈ​ឆៀង​ស្មា​ម្ខាង ប្រណម្យ​អញ្ជលី ឆ្ពោះ​ទៅ​រក​ព្រះ​មាន​ព្រះ​ភាគ ក្រាប​ទូល​ព្រះ​មាន​ព្រះ​ភាគ​ដូច្នេះ​ថា បពិត្រ​ព្រះអង្គ​ដ៏​ចម្រើន យើងខ្ញុំ​ព្រះអង្គ​ មិន​បាន​តិះដៀល​នូវ​កម្ម​តិចតួច ដែល​ប្រព្រឹត្ត​ទៅ​ក្នុង​កាយ​ទ្វារ ឬ​វចី​ទ្វារ របស់​ព្រះមានព្រះភាគ​ទេ បពិត្រ​ព្រះអង្គ​ដ៏​ចម្រើន ព្រោះ​ថា ព្រះមានព្រះភាគ ជា​អ្នក​បង្កើត​ផ្លូវ​ដែល​មិន​ទាន់​កើត ឲ្យ​ស្គាល់​ផ្លូវ​ដែល​មិន​ទាន់​ស្គាល់ ប្រាប់​ផ្លូវ​ដែល​មិន​ទាន់​ប្រាប់ ទ្រង់​ដឹង​នូវ​ផ្លូវ ជ្រាប​ច្បាស់​នូវ​ផ្លូវ ឈ្លាសវៃ​ក្នុង​ផ្លូវ បពិត្រ​ព្រះអង្គ​ដ៏​ចម្រើន ពួក​សាវ័ក​ក្នុង​កាល​ឥឡូវ​នេះ តែង​ដើរ​ទៅ​តាម​ផ្លូវ ដើរ​តាម​ក្រោយ បពិត្រ​ព្រះអង្គ​ដ៏​ចម្រើន ចំណែក​ខ្ញុំ​ព្រះអង្គ សូម​បវារណា ចំពោះ​ព្រះ​មាន​ព្រះ​ភាគ ព្រះ​មាន​ព្រះ​ភាគ មិន​ទ្រង់​តិះដៀល នូវ​កម្ម​តិចតួច ដែល​ប្រព្រឹត្ត​ទៅ​ក្នុង​កាយ​ទ្វារ ឬ​វចី​ទ្វារ របស់​ខ្ញុំ​ព្រះអង្គ​ទេ​ឬ។ ម្នាល​សារី​បុត្ត តថាគត​មិន​បាន​តិះដៀល​នូវ​កម្ម​តិចតួច ដែល​ប្រព្រឹត្ត​ទៅ​ក្នុង​កាយ​ទ្វារ ឬ​វចី​ទ្វារ របស់​អ្នក​ទេ ម្នាល​សារីបុត្ត អ្នក​ជា​បណ្ឌិត ម្នាល​សារី​បុត្ត អ្នក​មាន​ប្រាជ្ញា​ច្រើន ម្នាល​សារី​បុត្ត អ្នក​មាន​ប្រាជ្ញា​ក្រាស់ ម្នាល​សារី​បុត្ត អ្នក​មាន​ប្រាជ្ញា ជា​ហេតុ​ឲ្យ​កើត​សេចក្ដី​រីករាយ ម្នាល​សារី​បុត្ត អ្នក​មាន​ប្រាជ្ញា​រហ័ស ម្នាល​សារី​បុត្ត អ្នក​មាន​ប្រាជ្ញា​មុត ម្នាល​សារី​បុត្ត អ្នក​មាន​ប្រាជ្ញា​ជា​គ្រឿង​ទម្លាយ​បង់​នូវ​កិលេស ម្នាល​សារី​បុត្ត ប្រៀប​ដូច​បុត្ត​ច្បង​របស់​ស្ដេច​ចក្រពត្តិ រមែង​ញ៉ាំង​ចក្រ​ដែល​បិតា​ឲ្យ​ប្រព្រឹត្ត​ទៅ​ហើយ ឲ្យ​ប្រព្រឹត្ត​ទៅ​បាន​ដោយ​ល្អ យ៉ាង​ណា ម្នាល​សារី​បុត្ត អ្នក​ក៏​ញ៉ាំង​អនុត្តរ​ធម្មចក្រ ដែល​តថាគត​ឲ្យ​ប្រព្រឹត្ត​ទៅ​ហើយ ឲ្យ​ប្រព្រឹត្ត​ទៅ​បាន​ដោយ​ល្អ យ៉ាង​នោះ​ដែរ។ បពិត្រ​ព្រះអង្គ​ដ៏​ចម្រើន បើ​ព្រះមានព្រះភាគ មិន​ទ្រង់​តិះដៀល​នូវ​កម្ម​តិចតួច ដែល​ប្រព្រឹត្ត​ទៅ​ក្នុង​កាយ​ទ្វារ ឬ​វចី​ទ្វារ របស់​ខ្ញុំ​ព្រះអង្គ​ទេ បពិត្រ​ព្រះអង្គ​ដ៏​ចម្រើន ចុះ​ព្រះ​មាន​ព្រះ​ភាគ មិន​តិះដៀល​នូវ​កម្ម​តិចតួច ដែល​ប្រព្រឹត្ត​ទៅ​ក្នុង​កាយ​ទ្វារ ឬ​វចី​ទ្វារ របស់​ពួក​ភិក្ខុ ៥០០ នេះ​ដែរ​ឬ។ ម្នាល​សារី​បុត្ត តថាគត​មិន​តិះដៀល​នូវ​កម្ម​តិចតួច ដែល​ប្រព្រឹត្ត​ទៅ​ក្នុង​កាយ​ទ្វារ ឬ​វចីទ្វារ របស់​ពួក​ភិក្ខុ ៥០០ នេះ​ទេ ម្នាល​សារីបុត្ត ព្រោះថា បណ្ដា​ភិក្ខុ​ទាំង ៥០០ នេះ ភិក្ខុ ៦០ រូប​ជា​តេវិជ្ជ​បុគ្គល (បុគ្គល​បាន​វិជ្ជា ១) ភិក្ខុ ៦០ រូប​ជា​ឆឡភិញ្ញបុគ្គល (បុគ្គល​បាន​អភិញ្ញា៦) ភិក្ខុ ៦០ រូប​ជា​ឧភតោភាគវិមុត្ត​បុគ្គល (បុគ្គល​រួច​ចាក​កិលេស ដោយ​ធម៌​ពីរ គឺ រូប​សមាបត្តិ​និង​អរូប​សមាបត្តិ) ឯ​ភិក្ខុ​ទាំងឡាយ​ក្រៅ​ពី​នេះ ជា​បញ្ញា​វិមុត្ត​បុគ្គល (បុគ្គល​រួច​ចាក​កិលេស​ដោយ​ប្រាជ្ញា)។ ទើប​ព្រះ​វងី្គសៈ​មាន​អាយុ ក្រោក​ចាក​អាសនៈ ធ្វើ​ឧត្តរាសង្គៈ​ឆៀង​ស្មា​ម្ខាង ប្រណម្យ​អញ្ជលី ឆ្ពោះ​ទៅ​រក​ព្រះ​មាន​ព្រះ​ភាគ ក្រាប​ទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​មាន​ព្រះ​ភាគ ខ្ញុំ​ព្រះអង្គ​សូម​សម្តែង​ធម៌ បពិត្រ​ព្រះ​សុគត ខ្ញុំ​ព្រះអង្គសូម​សម្តែង​ធម៌។ ព្រះ​មាន​ព្រះ​ភាគ​ទ្រង់​ត្រាស់​ថា ម្នាល​វងី្គសៈ ចូរ​អ្នក​សម្តែង​ធម៌​ចុះ។</p>
        <p><a class='ref km' id='km២២៥' href='#km២២៥'>២២៥</a>លំដាប់​នោះ​ឯង ព្រះ​វងី្គសៈ​មាន​អាយុ ពោល​សរសើរ​ព្រះ​មាន​ព្រះ​ភាគ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​ព្រះ​ភក្ត្រ​ថា</p>
        <p>ថ្ងៃ​នេះ​ជា​ថ្ងៃ ១៥ ភិក្ខុ​ទាំងឡាយ ៥០០ រូប ជា​អ្នក​កាត់​បង់​នូវ​កិលេស​គឺ​សញ្ញោជនៈ​និង​ពន្ធនៈ ជា​អ្នក​មិន​មាន​ទុក្ខ មាន​ភព​ថ្មី​អស់​ហើយ ជា​អ្នក​ស្វែងរក​នូវ​គុណ​មាន​សីល​គុណ​ជាដើម មក​ប្រជុំ​គ្នា​ដើម្បី​ធ្វើ​ខ្លួន​ឲ្យ​បរិសុទ្ធ ប្រៀប​ដូច​ស្ដេច​ចក្រពត្តិ ដែល​ពួក​អាមាត្យ​ចោមរោម ទ្រង់​សេ្តច​ត្រួតត្រា ​ជុំវិញ​ផែនដី​នេះ ដែល​មាន​សាគរ​ជាទីបំផុត យ៉ាងណា ពួក​សាវ័ក​ដែល​បាន​ត្រៃ​វិជ្ជា​ញ៉ាំង​មច្ចុ​ឲ្យ​វិនាស ចូល​ទៅ​អង្គុយ​ជិត​ព្រះ​ទសពល ទ្រង់​ឈ្នះ​សង្គ្រាម​គឺ​កិលេស ទ្រង់​ដឹកនាំ​ពួក​សត្វ រក​បុគ្គល​ជាង​គ្មាន យ៉ាង​នោះ​ដែរ សាវ័ក​ទាំងអស់ ជា​បុត្ត​របស់​ព្រះ​មាន​ព្រះ​ភាគ បុគ្គល​ជ្រោកជ្រាក មិន​មាន​ក្នុង​ពួក​សាវ័ក​នេះ​ឡើយ ខ្ញុំ​ព្រះអង្គ​សូម​ថ្វាយបង្គំ​ព្រះ​ទសពល ជា​ផៅពង្ស​នៃ​ព្រះអាទិត្យ ជា​អ្នក​ដក​នូវ​សរ​គឺ​តណ្ហា​បាន។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>