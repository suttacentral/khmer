<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn19' lang='km'>
        <header>
            <ul>
            </ul>
            <h1>មហាគោវិន្ទសូត្រ ទី ៦</h1>
        </header>
        <p><a class='ref km' id='km៤៧' href='#km៤៧'>៤៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់លើ ភ្នំគិជ្ឈកូដ ជិតក្រុងរាជគ្រឹះ ។ គ្រានោះឯង បញ្ចសិខគន្ធព្វបុត្រ កាលរាត្រីកន្លងទៅហើយ (កន្លងបឋមយាម) បញ្ចេញរស្មីភ្លឺច្រាល ញុំាងភ្នំ​គិជ្ឈកូដទាំងអស់ឲ្យភ្លឺស្វាងហើយ ចូលទៅគាល់ព្រះមានព្រះភាគ លុះចូល​ទៅ​​ដល់ហើយ ទើបថ្វាយបង្គំ ព្រះមានព្រះភាគ ហើយឋិតនៅក្នុង​ទីដ៏សម​គួរ ។ លុះបញ្ចសិខគន្ធព្វបុត្រ ឋិតនៅក្នុងទីដ៏សមគួរហើយ បានក្រាបបង្គំ​ទូល ព្រះមានព្រះភាគយ៉ាងនេះថា បពិត្រព្រះអង្គដ៏ចម្រើន ខ្ញុំព្រះអង្គ សូមក្រាបបង្គំទូលព្រះមានព្រះភាគ នូវសេចក្តីដែលខ្ញុំព្រះអង្គ បានស្តាប់​ក្នុងទីចំពោះមុខ បានទទួលក្នុងទីចំពោះមុខនៃពួកទេវតាជាន់តាវត្តិង្ស ។ ព្រះមានព្រះភាគ បានត្រាស់ថា ម្នាលបញ្ចសិខៈ អ្នកចូរប្រាប់តថាគតចុះ ។ បញ្ចសិខគន្ធព្វបុត្រ ក្រាបបង្គំទូលថា បពិត្រព្រអង្គដ៏ចម្រើន ថ្ងៃមុន ៗ ក្នុង​តិថីទី ១៥ ដែលជាថ្ងៃឧបោសថ ត្រូវ នឹងថ្ងៃបវារណា ក្នុងរាត្រីមានព្រះ​ចន្ទ្រ​ពេញវង់ ពួកទេវតា ជាន់តាវត្តិង្សទាំងអស់ កំពុងអង្គុយប្រជុំក្នុងទេវសភា ឈ្មោះសុធម្មា ទាំងទេពបរិស័ទជាច្រើន ក៏អង្គុយនៅជុំវិញ ឯមហារាជទាំង ៤ អង្គ ក៏គង់ក្នុងទិសទាំង ៤ គឺ ធតរដ្ឋមហារាជ គង់ក្នុងទិស ខាងកើត បែរ​ព្រះភក្រ្តទៅទិសខាងលិច មានពួកទេវតា ចោមរោមត្រៀមត្រា វិរូឡ្ហក មហា​រាជ​​គង់ក្នុងទិសខាងត្បូង បែរព្រះភក្រ្ត ទៅទិសខាងជើង មានពួកទេវតា ចោម រោមត្រៀបត្រា វិរូបក្ខមហារាជ គង់ក្នុងទិសខាងលិច បែរព្រះភក្រ្ត ទៅទិសខាងកើត មានពួកទេវតា ចោមរោមត្រៀបត្រា វេស្សវណមហារាជ គង់​​​ក្នុង​ទិសខាងជើង បែរព្រះភក្រ្តទៅទិសខាងត្បូង មានពួកទេវតាចោម​រោម​​ត្រៀបត្រា បពិត្រព្រះអង្គដ៏ចម្រើន កាលណាពួកទេវតា ជាន់តាវត្តិង្ស​ទាំង​​អស់គ្នា អង្គុយប្រជុំក្នុងទេវសភា ឈ្មោះសុធម្មា ទាំងទេវបរិស័ទជាច្រើន​អង្គុយនៅជុំវិញ ឯមហារាជទាំង ៤ ក៏គង់ក្នុងទិសទាំង ៤ នេះជាអាសនៈ របស់មហារាជទាំង ៤ នោះ ក្នុងកាលនោះ អាសនៈរបស់ពួកយើងខ្ញុំ នៅ​ខាង​​ក្រោយ បពិត្រព្រះអង្គដ៏ចម្រើន ពួកទេវតាណាបានប្រព្រឹត្តព្រហ្មចរិយ​ធម៌ ក្នុងសម្នាក់នៃព្រះមានព្រះភាគ ហើយមកកើតថ្មី ក្នុងជាន់​តាវត្តិង្ស ពួក ទេវតាទាំងនោះ ក៏រុងរឿងកន្លងនូវពួកទេវតាឯទៀត ដោយសម្បុរផង ដោយយសផង បពិត្រព្រះអង្គដ៏ចម្រើន ព្រោះហេតុនោះ បានជាពួកទេវតា​ជាន់តាវត្តិង្ស មានចិត្តត្រេកអរ រីករាយកើតបីតិសោមនស្សថា អើហ្ន៎ ពួក​កាយ​​ទិព្វនៅពេញត្រៀបត្រា ពួកអសុរកាយ បាត់ទៅអស់ បពិត្រព្រះ​អង្គដ៏​ចម្រើន គ្រានោះឯង សក្កទេវរាជជាធំជាង ពួកទេវតា ជ្រាបនូវសេចក្តី​ជ្រះថ្លា របស់ពួកទេវតាជាន់តាវត្តិង្សហើយ ក៏បានអនុមោទនា ដោយគាថាទាំង​ឡាយ​​នេះថា៖</p>
        <p><a class='ref km' id='km៤៨' href='#km៤៨'>៤៨</a>អើហ្ន៎ ពួកទេវតាជាន់តាវត្តិង្ស ព្រមទាំង​ព្រះឥន្ទ រីករាយ នមស្ការ ចំពោះព្រះតថាគតផង ចំពោះព្រះធម៌ ជាធម៌ដ៏ល្អផង ។ ពួកទេវតាជាន់តា​វត្តិង្ស ក៏បានឃើញពួកទេវតាថ្មី ​​​​​​​​​​​​ៗ មានសម្បុរ មានយស ដែលបានប្រព្រឹត្តព្រហ្មចរិយធម៌ក្នុង​សម្នាក់​​នៃព្រះសុគត ហើយមកកើតក្នុងទេវលោក​នេះ ។ ពួកទេវតាទាំងនោះ រុងរឿងកន្លង នូវពួក ទេវតា ឯទៀត ដោយសម្បុរ ដោយយសនិងអាយុ ពួកសាវ័ក របស់ព្រះសម្ពុទ្ធ ព្រះអង្គមានព្រះប្រាជ្ញា​ដូច​​ជាផែនដី ជាសាវ័កដល់នូវសេចក្តីវិសេស ក្នុង​ទេវលោក​នេះ ។ ពួកទេវតាជាន់តាវត្តិង្ស ព្រមទាំង​ព្រះឥន្ទ លុះឃើញហេតុនេះហើយ ក៏ត្រេកអរ បាន​នមស្ការ ចំពោះព្រះតថាគតផង ចំពោះព្រះធម៌ ដែល​​ជាធម៌ដ៏ល្អផង ។</p>
        <p><a class='ref km' id='km៤៩' href='#km៤៩'>៤៩</a>បពិត្រព្រះអង្គដ៏ចម្រើន ព្រោះហេតុនោះ បានជាពួកទេវតា​ជាន់តាវត្តិង្ស មានចិត្តត្រេកអរ រីករាយ កើតបីតិសោមនស្ស ដោយក្រៃលែង លើសប្រមាណថា អើហ្ន៎ ពួកកាយទិព្វ នៅពេញត្រៀបត្រា ពួកអសុរកាយ បាត់ទៅអស់ ។ បពិត្រព្រះអង្គដ៏ចម្រើន គ្រានោះ សក្កទេវរាជជាធំជាង​ពួកទេវតា​ ជ្រាបនូវសេចក្តីជ្រះថ្លា របស់ពួកទេវតាជាន់តាវត្តិង្សហើយ ទើប​មាន​ព្រះបន្ទូលនឹងពួកទេវតា ជាន់តាវត្តិង្សថា ម្នាលគ្នាយើង អ្នកទាំងឡាយ ចង់ស្តាប់គុណ ជារបស់ពិត ៨ ប្រការ របស់ព្រះមានព្រះភាគនោះ ដែរឬ ។ ពួកទេវតា ក្រាបទូលថា បពិត្រព្រះអង្គទ្រង់និទ៌ុក្ខ យើងខ្ញុំចង់ស្តាប់ គុណ ជារបស់ពិត ៨ ប្រការ របស់ព្រះមានព្រះភាគនោះ ។ បពិត្រព្រះអង្គ​ដ៏​ចម្រើន គ្រានោះ សក្កទេវរាជជាធំជាងពួកទេវតា បានសម្តែងគុណ ជារបស់​ពិត ៨ ប្រការ របស់ព្រះមានព្រះភាគ ដល់ពួកទេវតាជាន់តាវត្តិង្សថា ម្នាល​អ្នក​​ដ៏ចម្រើនទាំងឡាយ ពួកទេវតាជាន់តាវត្តិង្ស សម្គាល់ហេតុនោះ ដូចម្តេច ព្រះមានព្រះភាគអង្គនោះទ្រង់ ប្រតិបត្តិដើម្បីប្រយោជន៍ជនច្រើន ដើម្បី​សេចក្តី​សុខដល់ជនច្រើន ដើម្បីអនុគ្រោះដល់សត្វលោក ដើម្បីសេចក្តី​ចម្រើន ដើម្បីប្រយោជន៍ ដើម្បីសេចក្តីសុខ ដល់ទេវតា និង មនុស្សទាំង​ឡាយ​​រហូតមក ។ យើងពិចារណារកមើលនូវគ្រូ ដែលជាអ្នកប្រតិបត្តិ ដើម្បីប្រយោជន៍ ដល់ជនច្រើន ដើម្បីសេចក្តីសុខ ដល់ជនច្រើន ដើម្បី​អនុគ្រោះ ដល់សត្វលោក ដើម្បីសេចក្តីចម្រើន ដើម្បីប្រយោជន៍​ ដើម្បី​សេចក្តី​សុខ ដល់ទេវតា និង មនុស្សទាំងឡាយយ៉ាងនេះ ជាអ្នកប្រកបដោយ​គុណនេះ ក្នុងចំណែកកាលដែលកន្លងទៅហើយ មិនឃើញមានក្នុងកាល​ឥឡូវនេះ ក្រៅអំពីព្រះមានព្រះភាគនោះចេញហើយ ក៏មិនឃើញមានដែរ (នេះជាគុណទី​ ១) ។ ធម៌ ដែលព្រះមានព្រះភាគអង្គនោះ ត្រាស់សម្តែង​ហើយ​​ដោយល្អ ជាធម៌ដែលអរិយបុគ្គល គប្បីឃើញច្បាស់ដោយខ្លួនឯង ជាធម៌ឲ្យនូវផលមិនរង់ចាំកាល ជាធម៌ដែលអរិយបុគ្គល គួរហៅបុគ្គលដទៃ ឲ្យចូលមកមើលបាន ជាធម៌ដែលអរិយបុគ្គល គួរបង្អោនចូលមកទុក​ក្នុងចិត្ត​បាន ជាធម៌ដែលវិញ្ញូជនទាំងឡាយ គប្បីដឹងច្បាស់ក្នុងចិត្តរបស់ខ្លួន ។ យើងពិចារណារកមើលនូវគ្រូ ដែលជាអ្នកសម្តែងនូវធម៌ គួរបង្អោនចូលមក​ទុកក្នុងចិត្តបានយ៉ាងនេះ ជាអ្នកប្រកបដោយគុណនេះ ក្នុងចំណែកកាល​ដែលកន្លងទៅហើយ មិនឃើញមាន ក្នុងកាលឥឡូវនេះ ក្រៅអំពីព្រះមាន​ព្រះភាគនោះចេញហើយ ក៏មិនឃើញមានដែរ (នេះជាគុណទី ២) ។ ព្រះ​មាន​ព្រះភាគអង្គនោះ ទ្រង់បញ្ញត្តដោយប្រពៃហើយថា នេះជាកុសល ទ្រង់​បញ្ញត្តហើយ ដោយប្រពៃថា នេះ ជាអកុសល ។ នេះ ប្រកបដោយទោស ។ នេះ មិនប្រកបដោទោស ។ នេះ គួរសេព ។ នេះ មិនគួរសេព ។ នេះ ជាអំពើ ថោកទាប ។ នេះ ជាអំពើថ្លៃថ្លា ។ ព្រះមានព្រះភាគ ទ្រង់បញ្ញត្ត ដោយប្រពៃ​ហើយ​ថា នេះ ធម៌ខ្មៅ ធម៌ស និងធម៌ជាសប្បដិភាគ (លាយខ្មៅ លាយស) ។ យើងពិចារ ណារកមើលនូវគ្រូ ដែលជាអ្នកបញ្ញត្តនូវធម៌ទាំងឡាយ ដែលជា​កុសល ជាអកុសល ប្រកបដោយទោស មិនប្រកបដោយទោស គួរសេពនិង​មិន​​គួរសេព ថោកទាបនិង ថ្លៃថ្លា ធម៌ខ្មៅ ធម៌ស និងសប្បដិភាគយ៉ាងនេះ ជាអ្នកប្រកបដោយគុណនេះ ក្នុងចំណែកកាលដែលកន្លងទៅហើយ មិន​ឃើញ​មាន ក្នុងកាលឥឡូវនេះក្រៅអំពីព្រះមានព្រះភាគនោះចេញហើយ ក៏មិនឃើញមានដែរ (នេះជាគុណទី ៣) ។ បដិបទា ជា ទីទៅកាន់ព្រះនិព្វាន ដែលព្រះមានព្រះភាគអង្គនោះ ទ្រង់បញ្ញត្តល្អហើយ ដល់សាវ័ក ទាំងឡាយ ទាំងព្រះនិព្វាន ទាំងបដិបទា ក៏ប្រៀបធៀបគ្នាបាន ។ ទឹកក្នុងទនេ្លគង្គា ប្រៀប​​សើ្មនឹងទឹកក្នុងទនេ្លយមុនា ដូចម្តេចមិញ បដិបទា ជាទីទៅកាន់​ព្រះនិព្វាន ដែលព្រះមានព្រះភាគអង្គនោះ ទ្រង់បញ្ញត្តល្អហើយ ដល់សាវ័ក​ទាំងឡាយ ទាំងព្រះនិព្វាន ទាំងបដិបទា ក៏ប្រៀបធៀបគ្នាបានដូច្នោះដែរ ។ យើងពិចារណារកមើលនូវគ្រូ ជាអ្នកបញ្ញត្ត នូវបដិបទា ជាទីទៅកាន់​ព្រះ​និព្វានយ៉ាងនេះ ជាអ្នកប្រកបដោយគុណនេះ ក្នុងចំណែកកាលដែលកន្លង​ទៅហើយ មិនឃើញមាន ក្នុងកាលឥឡូវនេះ ក្រៅអំពីព្រះមានព្រះភាគ​នោះចេញហើយ ក៏មិនឃើញមានដែរ (នេះ ជាគុណទី ៤) ។ ព្រះមាន ព្រះភាគអង្គនោះ ទ្រង់បានពួកសេក្ខបុគ្គល ដែលឋិតនៅក្នុងបដិបទាហើយ និងពួកព្រះខីណាស្រព ដែលមានព្រហ្មចរិយធម៌អប់រំស្រេចហើយជាគ្នីគ្នា តែព្រះមានព្រះភាគ ទ្រង់មិនជាប់ព្រះទ័យនឹងគ្នីគ្នានោះទេ ទ្រង់ប្រកបនូវ​សេចក្តី​ត្រេកអរ តែមួយព្រះអង្គឯង ។ យើងពិចារណារកមើលនូវគ្រូ ជា​អ្នកប្រកបនូវសេចក្តីត្រេកអរ តែម្នាក់ឯងយ៉ាងនេះ ដែលជាអ្នកប្រកបដោយ​គុណនេះ ក្នុងចំណែកកាលដែលកន្លងទៅហើយ ក៏មិនឃើញមាន ក្នុងកាល​ឥឡូវនេះ ក្រៅអំពីព្រះមានព្រះភាគ នោះចេញហើយ ក៏មិនឃើញមានដែរ (នេះ ជាគុណទី ៥) ។ លាភសម្រេចហើយ សេចក្តីសរសើរ ក៏ សម្រេចហើយ ដល់ព្រះមានព្រះភាគអង្គនោះ ទាំងពួកក្សត្រ ក៏មានសភាពជាអ្នកស្រឡាញ់ រាប់រក (ព្រះអង្គ) ប៉ុនែ្តព្រះមានព្រះភាគអង្គនោះ ប្រាសចាកសេចក្តីស្រវឹង (ក្នុងលាភជាដើមនោះ) ហើយ រមែងសោយនូវអាហារ (តាមធម្មតា) ។ យើង ពិចារណារកមើលនូវគ្រូ ជាអ្នកប្រាសចាកសេចក្តីស្រវឹង​ បរិភោគនូវអាហារ​យ៉ាងនេះ ដែលប្រកបដោយគុណនេះ ក្នុងចំណែកកាលដែលកន្លងទៅ​ហើយ ក៏មិនឃើញមាន ក្នុងកាលឥឡូវនេះ ក្រៅអំពីព្រះមានព្រះភាគនោះ​ចេញហើយ ក៏មិនឃើញមានដែរ (នេះ ជាគុណទី ៦) ។ ព្រះមានព្រះភាគ​នោះ ទ្រង់ត្រាស់យ៉ាងណា ទ្រង់ធើ្វយ៉ាងនោះ ទ្រង់ធ្វើយ៉ាងណា ទ្រង់ត្រាស់​យ៉ាងនោះ ទ្រង់ត្រាស់យ៉ាងណា ទ្រង់ធើ្វយ៉ាងនោះ ទ្រង់ធើ្វយ៉ាងណា ​ទ្រង់ត្រាស់យ៉ាងនោះ ដោយប្រការយ៉ាងនេះឯង ។ យើងពិចារណា រកមើល​នូវគ្រូ ជាអ្នកប្រតិបត្តិនូវធម៌ ដ៏សមគួរដល់ធម៌យ៉ាងនេះ ដែលប្រកបដោយ គុណនេះ ក្នុងចំណែកកាលដែលកន្លងទៅហើយក៏មិនឃើញមាន ក្នុងកាល​ឥឡូវនេះ ក្រៅអំពីព្រះមានព្រះភាគនោះចេញហើយ ក៏មិនឃើញមានដែរ (នេះ ជាគុណទី ៧) ។ ព្រះមានព្រះភាគអង្គនោះ ទ្រង់ឆ្លងផុតសេចក្តី​សង្ស័យ​​អស់ហើយ ប្រាសចាកសេចក្តីងឿងឆ្ងល់ហើយ ទ្រង់មានព្រះតម្រិះ​ដល់ទីបំផុត ហើយ ដោយព្រហ្មចរិយធម៌ខាងដើម ជានិស័្សយដ៏ឧត្តម ។ យើងពិចារណា រកមើលនូវគ្រូជាអ្នកឆ្លងផុតសេចក្តីសង័្សយ ប្រាសចាក​សេចក្តី​​ងឿងឆ្ងល់ មានតម្រិះដល់ទីបំផុត ដោយព្រហ្មចរិយធម៌ ខាងដើម ជានិស័្សយដ៏ឧត្តមយ៉ាងនេះ ដែលប្រកបដោយគុណនេះ ក្នុងចំណែកកាល ដែលកន្លងទៅហើយក៏មិនឃើញមាន ក្នុងកាលឥឡូវនេះ ក្រៅអំពីព្រះមាន​ព្រះភាគ នោះចេញហើយ ក៏មិនឃើញមានដែរ (នេះ ជាគុណទី​ ៨) ។ បពិត្រ​​​ព្រះអង្គដ៏ចម្រើន សក្កទេវរាជ ជាធំជាងពួកទេវតា បានសម្តែងគុណ ជារបស់ពិតទាំង ៨ ប្រការ របស់ ព្រះមានព្រះភាគនេះឯង ដល់ពួកទេវតា​ជាន់តាវត្តិង្ស ។</p>
        <p><a class='ref km' id='km៥០' href='#km៥០'>៥០</a>បពិត្រព្រះអង្គដ៏ចម្រើន ព្រោះហេតុនោះ បានជាពួកទេវតា​ជាន់​​តាវត្តិង្ស ជាអ្នកមានចិត្តត្រេកអរ មានចិត្តទន់ កើតបីតិសោមនស្ស​ដ៏កៃ្រលែងលើសប្រមាណ ព្រោះបានស្តាប់គុណ ជារបស់ពិតទាំង ៨ ប្រការ របស់ព្រះមានព្រះភាគ ។ បពិត្រ ព្រះអង្គដ៏ចម្រើន បណ្តាលទេវតាទាំងនោះ ទេវតាពួកខ្លះ នាំគ្នាពោលយ៉ាងនេះថា ម្នាលគ្នាយើង ធើ្វមេ្តចហ្ន៎ បានព្រះ​សម្មាសម្ពុទ្ធ ៤ ព្រះអង្គត្រាស់ឡើងក្នុងលោក សមែ្តងធម៌ឲ្យដូចព្រះមាន​ព្រះភាគ ការសមែ្តងធម៌នោះសមជាប្រព្រឹត្តទៅ​ ដើម្បីប្រយោជន៍ដល់ជន​ច្រើន ដើម្បីសេចក្តីសុខដល់ជនច្រើន ដើម្បីអនុគ្រោះដល់សត្វលោក ដើម្បី​សេចក្តី​ចម្រើន ដើម្បីប្រយោជន៍​ ដើម្បីសេចក្តីសុខ ដល់ទេវតានិងមនុស្ស​ទាំងឡាយ ។ ទេវតាពួកខ្លះ នាំគ្នាពោលយ៉ាងនេះថា នែពួកយើង ព្រះសម្មា​សម្ពុទ្ធ ៤ ព្រះអង្គ លើកទុកសិនចុះ នែពួកយើង ធ្វើម្តេចហ្ន៎ ឲ្យតែព្រះ​សម្មា-​សម្ពុទ្ធ ៣ ព្រះអង្គត្រាស់ឡើងក្នុងលោក សម្តែងធម៌ឲ្យដូចព្រះមានព្រះភាគ ការណ៍នោះសមជាប្រព្រឹត្តទៅ​ ដើម្បីប្រយោជន៍ដល់ជនច្រើន ដើម្បីសេចក្តី​សុខ​ដល់ជនច្រើន ដើម្បីអនុគ្រោះដល់សត្វលោក ដើម្បីសេចក្តីចម្រើន ដើម្បី​ប្រយោជន៍​ ដើម្បីសេចក្តីសុខ ដល់ទេវតានិងមនុស្សទាំងឡាយ ។ ទេវតាពួក​ខ្លះនាំគ្នាពោលយ៉ាងនេះថា នែគ្នាយើងព្រះសម្មាសម្ពុទ្ធ ៣ ព្រះអង្គ លើក​ទុក​​​សិនចុះ នែគ្នាយើង ធើ្វមេ្តចហ្ន៎ ឲ្យតែព្រះសម្មាសម្ពុទ្ធ ២​ ព្រះអង្គ ត្រាស់ ឡើងក្នុងលោក សមែ្តងធម៌ឲ្យដូចព្រះមានព្រះភាគ ការណ៍នោះសមជា ប្រព្រឹត្តទៅ ដើម្បីប្រយោជន៍ដល់ជនច្រើន ដើម្បីសេចក្តីសុខដល់ជនច្រើន ដើម្បីអនុគ្រោះដល់សត្វលោក ដើម្បីសេចក្តីចម្រើន ដើម្បីប្រយោជន៍ ដើម្បី​សេចក្តីសុខ ដល់ទេវតានិងមនុស្សទាំងឡាយ ។​ បពិត្រព្រះអង្គដ៏ចម្រើន កាលពួកទេវតាពោល យ៉ាងនេះហើយ សក្កទេវរាជជាធំជាងពួកទេវតា បាន​ពោលពាក្យនេះនឹងពួកទេវតា ជាន់តាវត្តិង្សថា ម្នាលគ្នាយើង ដំណើរនេះ​មិន​​មែនជាហេតុ មិនមែនជាឱកាសឡើយ ព្រះអរហន្តសម្មាសម្ពុទ្ធ ទាំង​ឡាយ ​​២ ព្រះអង្គ បានត្រាស់ក្នុងលោកធាតុតែមួយ ដំណាលគ្នា ដោយ​ហេតុ​ណា ហេតុនុ៎ះមិនដែលមានទេ ម្នាលគ្នាយើង សូមឲ្យតែព្រះមាន​ព្រះ​ភាគ​អង្គនោះ កុំឲ្យមានអាពាធ កុំឲ្យមានទុក្ខ គង់នៅអស់កាលដ៏យូរអងែ្វង ការណ៍នោះគង់តែប្រព្រឹត្តទៅ ដើម្បីប្រយោជន៍ ដល់ជនច្រើន ដើម្បីសេចក្តី​សុខ​​​ដល់ជនច្រើន ដើម្បីអនុគ្រោះ ដល់សត្វលោក ដើម្បីសេចក្តីចម្រើន ដើម្បីប្រយោជន៍ ដើម្បីសេចក្តីសុខដល់ទេវតា និងមនុស្សទាំងឡាយ​ដែរ​ហើយ ។ បពិត្រព្រះអង្គដ៏ចម្រើន គ្រានោះឯង ពួកទេវតា ជាន់តាវត្តិង្ស អង្គុយប្រជុំគ្នាក្នុងទេវតាឈ្មោះសុធម្មា ដោយប្រយោជន៍ណា មហារាជទាំង ៤ អង្គនោះ ក៏គិតនូវប្រយោជន៍នោះ ប្រឹក្សានូវប្រយោជន៍នោះ ហើយតាំង នៅ​ក្នុងប្រយោជន៍នោះ តាមពាក្យដែលតាវត្តិង្សទេវតាប្រាប់ហើយផង មហា​រាជ​​ទាំង ៤ អង្គនោះ តម្កល់នៅក្នុងប្រយោជន៍នោះ តាមពាក្យដែល​តាវត្តិង្ស​-ទេវតា ប្រៀនប្រដៅហើយផង ឋិតនៅលើអាសនៈរបស់ខ្លួន ៗ មិនចៀស​ចេញ​​ទៅឡើយ ។</p>
        <p><a class='ref km' id='km៥១' href='#km៥១'>៥១</a>ព្រះរាជាទាំងនោះ ទទួលពាក្យប្រៀនប្រដៅ តាម ពាក្យដែលតាវត្តិង្សទេវតា​ ប្រាប់ហើយ ក៏មាន​ចិត្តជ្រះថ្លា មានចិត្តស្ងប់រម្ងាប់ ឋិតនៅលើអាសនៈ​របស់​ខ្លួន ។</p>
        <p><a class='ref km' id='km៥២' href='#km៥២'>៥២</a>បពិត្រព្រះអង្គដ៏ចម្រើន គ្រានោះឯង ពន្លឺដ៏លើសលប់ក៏​កើត​ឡើង រស្មីដ៏រុងរឿងលើសលែងនូវទេវានុភាព របស់ពួកទេវតា ក៏កើតប្រាកដ​ឡើងក្នុងទិសខាងជើង ។ បពិត្រព្រះអង្គដ៏ចម្រើន​ គ្រានោះ សក្កទេវរាជជា​ធំជាងពួកទេវតា មានព្រះបន្ទូលនឹងពួកទេវតាជាន់តាវត្តិង្សថា ម្នាលពួក​យើង និមិត្តទាំងឡាយប្រាកដឡើង ពន្លឺ កើតឡើង រស្មីដ៏រុងរឿងកើតប្រាកដ ក្នុងកាលណា ព្រហ្មនឹងមានប្រាកដ ក្នុងកាលនោះ នេះជាបុព្វនិមិត្ត​ដែល​ព្រហ្មមានប្រាកដ បានជាពន្លឺកើតឡើង រស្មីកើតឡើងជាក់ សែ្តង ។</p>
        <p><a class='ref km' id='km៥៣' href='#km៥៣'>៥៣</a>និមិត្តទាំងឡាយប្រាកដឡើង ក្នុងកាលណា ព្រហ្ម គង់មានប្រាកដ (ក្នុងកាលនោះ) រស្មីដ៏រុងរឿង​ធំទូលាយ នេះឯង ជាបុព្វនិមិត្ត របស់ព្រហ្ម ។</p>
        <p><a class='ref km' id='km៥៤' href='#km៥៤'>៥៤</a>បពិត្រព្រះអង្គដ៏ចម្រើន គ្រានោះ ពួកទេវតាជាន់តាវត្តិង្ស អង្គុយ​​លើ អាសនៈទាំងឡាយតាមសមគួរដល់ខ្លួន ហើយគិតគ្នាថា វិបាកនឹង​មានប្រាកដ ព្រោះអាស្រ័យនូវពន្លឺណា យើងទាំងឡាយ ចាំដឹងនូវពន្លឺនុ៎ះ ចាំ​ធើ្វឲ្យច្បាស់នូវពន្លឺនោះសិន ហើយសឹមទៅ ។ ចំណែកមហារាជទាំង ៤ អង្គ គង់លើអាសនៈទាំងឡាយតាមសម គួរដល់ខ្លួន គិតគ្នាថា វិបាកនឹង​មានប្រាកដ ព្រោះអាស្រ័យពន្លឺណា យើងទាំងឡាយ ចាំដឹងនូវពន្លឺនុ៎ះ ចាំធើ្វ​ឲ្យច្បាស់នូវពន្លឺនោះសិនហើយសឹមទៅ ។ ពួកទេវតាជាន់តាវត្តិង្ស លុះឮ​ពាក្យ​នេះហើយ ក៏មានចិត្តមូលតែមួយ ប្រជុំគ្នាគិតថា វិបាកនឹងមាន ប្រាកដ ព្រោះអាស្រ័យពន្លឺណា យើងទាំងឡាយ ចាំដឹងនូវពន្លឺនុ៎ះ ចាំធើ្វឲ្យច្បាស់នូវ ពន្លឺនោះសិនហើយសឹមទៅ ។ បពិត្រព្រះអង្គដ៏ចម្រើន កាលណា សនង្កុមារ​ព្រហ្ម មានប្រាកដដល់ពួកទេវតាជាន់តាវត្តិង្សហើយ និមិត្តអត្តភាពដ៏លើស​លប់​ឲ្យកើតប្រាកដ ។ បពិត្រព្រះអង្គដ៏ចម្រើន សម្បុរជាប្រក្រតី របស់​ព្រហ្មណា ដែលពួកទេវតាមិនទាន់ឃើញ សម្បុរជាប្រក្រតីនោះ (ក៏ប្រាកដ) ក្នុងគន្លងចក្ខុរបស់ពួកទេវតាជាន់តាវត្តិង្ស ។ បពិត្រព្រះអង្គដ៏ចម្រើន កាល​ណាសនង្កុមារព្រហ្មមានប្រាកដ ដល់ពួកទេវតាជាន់ តាវត្តិង្ស ព្រហ្មនោះ ក៏រុងរឿងកន្លងនូវពួកទេវតាឯទៀត ដោយសម្បុរផង ដោយយសផង ។ បពិត្រ​​​ព្រះអង្គដ៏ចម្រើន រូបដែលធ្វើដោយមាស រមែងរុងរឿងកន្លង​នូវ​រាង​កាយ របស់មនុស្សដូចម្តេចមិញ បពិត្រព្រះអង្គដ៏ចម្រើន កាលណា សនង្កុមារ​ព្រហ្មមានប្រាកដ ដល់ពួកទេវតាជាន់តាវត្តិង្ស ព្រហ្មនោះ ក៏រុង-​រឿង​​កន្លងនូវពួកទេវតាឯទៀត ដោយសម្បុរផង ដោយយសផង ដូច្នោះដែរ ។ បពិត្រព្រះអង្គដ៏ចម្រើន កាលណា សនង្កុមារព្រហ្ម មានប្រាកដដល់ពួក​ទេវតា​​​ជាន់តាវត្តិង្ស មិនមានទេវតាណាមួយក្នុង បរិស័ទនោះសំពះ ឬក្រោក​ទទួល ឬក៏អញ្ជើញដោយអាសនៈឡើយ ។ ពួកទេវតាទាំងអស់ស្ងៀម​ព្រងើយ នាំគ្នាអង្គុយផ្គងអញ្ជលីលើបល្ល័ង្ក គិតគ្នាថា ឥឡូវនេះ សនង្កុមារ​-ព្រហ្ម​​ប្រាថ្នានឹងគង់លើបល្ល័ង្ករបស់ទេវតាណា ក៏គង់លើបល័្លង្ក របស់ទេវតា​នោះ ចុះ ។ បពិត្រព្រះអង្គដ៏ចម្រើន សនង្កុមារព្រហ្មគង់លើបល្ល័ង្ករបស់​ទេវតា​​ណា ទេវតានោះក៏បាននូវសេចក្តីតេ្រកអរដ៏លើសលប់ ទេវតានោះក៏​បាន​នូវ​សេចក្តីរីករាយចិត្តដ៏លើសលប់ ។ បពិត្រព្រះអង្គដ៏ចម្រើន ក្សត្រ​ជាស្តេច ដែលបានមុទ្ធាភិសេកហើយ អភិ សេកហើយថ្មី ៗ ដោយរាជសម្បត្តិ ព្រះរាជានោះ តែងបាននូវសេចក្តីត្រេកអរដ៏លើសលប់ ព្រះរាជានោះ តែង​បាននូវសេចក្តីរីករាយព្រះទ័យដ៏លើសលប់ ដោយរាជសម្បត្តិ មានឧបមា​ដូច​មេ្តចមិញ បពិត្រព្រះអង្គដ៏ចម្រើន សនង្កុមារព្រហ្ម គង់លើបល្ល័ង្ករបស់ ទេវតាណា ទេវតានោះ ក៏បាននូវសេចក្តីតេ្រកអរដ៏លើសលប់ ទេវតានោះ ក៏បាននូវសេចក្តីរីករាយចិត្តដ៏លើសលប់ មានឧបមេយ្យដូច្នោះដែរ ។ បពិត្រ​ព្រះអង្គដ៏ចម្រើន ក្នុងកាលនោះ សនង្កុមារព្រហ្មដឹងនូវសេចក្តី​ជ្រះថ្លារបស់​ពួក​ទេវតាជាន់តាវត្តិង្ស ហើយក៏អនុមោទនាដោយគាថាទាំងនេះ ហើយក៏​បាត់​ទៅ</p>
        <p><a class='ref km' id='km៥៥' href='#km៥៥'>៥៥</a>អើហ្ន៎ ពួកទេវតាជាន់តាវត្តិង្សព្រម​ទាំង​ព្រះឥន្ទ រមែងរីករាយ នមស្ការចំពោះព្រះតថាគត​ផង ចំពោះព្រះធម៌ជាធម៌ដ៏ល្អផង ។ ពួកទេវតាជាន់​តាវត្តិង្ស បានឃើញពួក ទេវតាថ្មី ៗ មានសម្បុរ មាន​យស ដែលបានប្រព្រឹត្តព្រហ្មចរិយធម៌ក្នុងសម្នាក់​នៃ​​ព្រះ​សុគត ហើយមកកើតក្នុងទេវលោកនេះ ។ ពួកទេវតាទាំងនោះ រុងរឿងកន្លងនូវពួក ទេវតា​ឯ​ទៀត ដោយសម្បុរ ដោយយសនិងអាយុ ពួក សាវ័ក របស់ព្រះសម្ពុទ្ធ ព្រះអង្គមានព្រះប្រាជ្ញាដូចផែនដី ជាសាវ័ក ដល់នូវសេចក្តីវិសេសក្នុងទេវលោកនេះ ។ លុះពួកទេវតាជាន់តាវត្តិង្ស ព្រមទាំងព្រះឥន្ទ ឃើញ​ហេតុនេះហើយ ទើបរីករាយ នមស្ការចំពោះព្រះ​តថាគត​​ផង​ ចំពោះព្រះធម៌ ជាធម៌ដ៏ល្អផង ។</p>
        <p><a class='ref km' id='km៥៦' href='#km៥៦'>៥៦</a>បពិត្រព្រះអង្គដ៏ចម្រើន សនង្កុមារព្រហ្ម បានពោលនូវសេចក្តី​នេះហើយ ។ បពិត្រព្រះអង្គដ៏ចម្រើន កាលសនង្កុមារព្រហ្មពោលនូវ​សេចក្តី​នេះ ក៏មានសំឡេង ប្រកបដោយអង្គ ៨ គឺ សំឡេងក្បោះក្បាយ ១ ងាយ​យល់ ១ ទន់ពីរោះ ១ គួរស្តាប់ ១ មូល ១ មិនគ្រាវ ១ ក្រអួន ១ លាន់រំពង ១ ។ បពិត្រព្រះអង្គដ៏ចម្រើន សនង្កុមារព្រហ្ម ញុំាងបរិស័ទទាំងអស់ឲ្យដឹង​ច្បាស់​ដោយ​​សំឡេងផង សំឡេងក្រាងក្រអៅរបស់ព្រហ្មនោះ មិនបានផ្សាយ​ចេញ​ទៅខាងក្រៅបរិស័ទផង ។ បពិត្រព្រះអង្គដ៏ចម្រើន បុគ្គលណា មាន​សំឡេង ប្រកបដោយអង្គ ៨ យ៉ាងនេះ បុគ្គលនោះ គេហៅថា អ្នកមាន​សំឡេង​ដូច សំឡេងព្រហ្ម ។ បពិត្រព្រះអង្គដ៏ចម្រើន គ្រានោះ ពួកទេវតា​ជាន់តាវត្តិង្ស បានពោលពាក្យនេះនឹងសនង្កុមារព្រហ្មថា បពិត្រមហាព្រហ្ម ប្រពៃហើយ ពួកយើងក៏រីករាយ ព្រោះបានដឹងសេចក្តីនុ៎ះឯង មួយទៀត សក្កទេវរាជ ជាធំជាងពួកទេវតា បានសមែ្តងគុណ ជារបស់ពិត ទាំង ៨ ប្រការ របស់ ព្រះមានព្រះភាគនោះហើយដែរ ពួកយើងក៏រីករាយ ព្រោះបាន​ដឹងនូវគុណទាំងនោះ ។ បពិត្រព្រះអង្គដ៏ចម្រើន គ្រានោះឯង សនង្កុមារ​ព្រហ្ម បានពោលសេចក្តីនេះនឹងសក្កទេវរាជ ជាធំជាងពួកទេវតាថា បពិត្រ​ទេវានមិន្ទៈ ប្រពៃហើយ ពួកយើងគួរស្តាប់នូវគុណ ជារបស់ពិត ទាំង ៨ ប្រការ របស់ព្រះមាព្រះភាគនោះ ។ បពិត្រព្រះអង្គដ៏ចម្រើន សក្កទេវរាជ ជាធំជាងពួកទេវតា ទទួលតបពាក្យ របស់សនង្កុមារព្រហ្មថា បពិត្រ​មហា​ព្រហ្ម យ៉ាងហ្នឹងហើយ ទើបថែ្លងនូវគុណ ជារបស់ពិតទាំង ៨ ប្រការ របស់​ព្រះមាព្រះភាគថា មហាព្រហ្មដ៏ចម្រើន សម្គាល់នូវហេតុនោះដូចម្តេច ព្រះ​មាន​​ព្រះភាគនោះ ទ្រង់ប្រតិបត្តិ ដើម្បីប្រយោជន៍ ដល់ជនច្រើន ដើម្បី​សេចក្តី​សុខ ដល់ជនច្រើន ដើម្បីអនុគ្រោះ ដល់សត្វលោក ដើម្បីសេចក្តី​ចម្រើន ដើម្បីប្រយោជន៍ ដើម្បីសេចក្តីសុខ ដល់ទេវតា និងមនុស្សទាំង​ឡាយ រហូតមក ។ យើងពិចារណារកមើល នូវសាស្តាជាអ្នកប្រតិបត្តិ ដើម្បី​ប្រយោជន៍ដល់ជនច្រើន ដើម្បីសេចក្តីសុខដល់ជនច្រើន ដើម្បីអនុគ្រោះ ដល់សត្វលោក ដើម្បីសេចក្តីចម្រើន ដើម្បីប្រយោជន៍ ដើម្បីសេចក្តីសុខ ដល់ទេវតា និងមនុស្សទាំងឡាយយ៉ាងនេះ ដែលប្រកបដោយគុណនេះ ក្នុងចំណែកកាលដែលកន្លងទៅហើយ មិនឃើញមានទេ ក្នុងកាលឥឡូវនេះ ក្រៅអំពីព្រះមានព្រះភាគអង្គនោះចេញហើយ ក៏ មិនឃើញមានឡើយ ។ ធម៌ដែលព្រះមាព្រះភាគអង្គនោះ ទ្រង់ត្រាស់សម្តែងហើយ ដោយល្អ ជាធម៌​ដែលអរិយបុគ្គលគប្បីឃើញច្បាស់ដោយខ្លួនឯង ជាធម៌ឲ្យផលមិនរង់ចាំ​កាល ជាធម៌ដែលអរិយបុគ្គល គួរហៅបុគ្គលដទៃឲ្យចូលមកមើលបាន ជា ធម៌​ដែលអរិយបុគ្គល គួរបង្អោនចូលមកទុកក្នុងចិត្តបាន ជាធម៌ដែល​វិញ្ញូជន​ទាំងឡាយ គប្បីដឹងច្បាស់ក្នុងចិត្តរបស់ខ្លួន ។ យើងពិចារណារកមើលនូវគ្រូ ជាអ្នកសមែ្តងធម៌ ដែលគួរបង្អោនចូលមកទុកក្នុងចិត្តបានយ៉ាងនេះ ដែល​ប្រកប​ដោយ​គុណនេះ ក្នុងចំណែកកាលដែលកន្លងទៅហើយ មិនឃើញ​មានទេ ក្នុងកាលឥឡូវនេះ ក្រៅអំពីព្រះមានព្រះភាគអង្គនោះចេញហើយ ក៏មិនឃើញមានឡើយ ។ ព្រះមានព្រះភាគអង្គនោះ ទ្រង់បញ្ញត្តហើយថា នេះ ជាកុសល ទ្រង់បញ្ញត្តប្រពៃហើយថា នេះជាអកុសល ។ នេះ ប្រកប​ដោយ​ទោស ។ នេះ មិនប្រកបដោយទោស ។ នេះ គួរសេព ។ នេះ មិនគួរ​សេព ។ នេះ ជាអំពីថោកទាប ។ នេះ ជាអំពើថៃ្លថ្លា ។ ព្រះមានព្រះភាគ ទ្រង់ បញ្ញត្តប្រពៃហើយថា នេះ ធម៌ខ្មៅធម៌ស និងជាសប្បដិភាគ ។ យើង​ពិចារណារក មើលនូវសាស្តា ជាអ្នកបញ្ញត្តនូវធម៌ទាំងឡាយ ដែលជា​កុសល ជាអកុសល ប្រកបដោយទោស មិនប្រកបដោយទោស គួរសេព មិនគួរសេព ថោកទាបនិងថៃ្លថ្លា ធម៌ខ្មៅ ធម៌ស និងជាសប្បដិភាគយ៉ាងនេះ ដែលប្រកបដោយគុណនេះ ក្នុងចំណែកកាល ដែលកន្លងទៅហើយ មិន​ឃើញមានទេ ក្នុងកាលឥឡូវនេះ ក្រៅអំពីព្រះមានព្រះភាគ អង្គនោះចេញ​ហើយ ក៏មិនឃើញមានឡើយ ។ បដិបទាជាទីទៅកាន់ព្រះនិព្វាន ដែល ព្រះ​មាន​ព្រះភាគអង្គនោះ ទ្រង់បញ្ញត្តល្អហើយដល់សាវ័កទាំងឡាយ ទាំងព្រះ​និព្វាន ទាំងបដិបទា រមែងប្រៀបធៀបគ្នាបាន ។ ទឹកក្នុងទន្លេគង្គា ប្រៀប​សើ្ម​នឹងទឹកក្នុងទនេ្ល យមុនា ដូចម្តេចមិញ បដិបទាជាទីទៅកាន់ព្រះនិព្វាន ដែល​ព្រះមានព្រះភាគអង្គនោះ បញ្ញត្តល្អហើយ ដល់សាវ័កទាំងឡាយ ទាំងព្រះ​និព្វានទាំងបដិបទា រមែងប្រៀបធៀប ស្មើគ្នាបាន ដូច្នោះដែរ ។ យើង​ពិចារណា​​រកមើលនូវសាស្តា ជាអ្នកបញ្ញត្តនូវបដិបទា ជាទីទៅកាន់​ព្រះ​និព្វាន​​​​យ៉ាងនេះ ដែលប្រកបដោយគុណនេះ ក្នុងចំណែកកាលដែល កន្លង​ទៅហើយ មិនឃើញមានទេ ក្នុងកាលឥឡូវនេះ ក្រៅអំពីព្រះមា​នព្រះ​ភាគ​អង្គ នោះចេញហើយ ក៏មិនឃើញមានឡើយ ។ ព្រះមានព្រះភាគ ទ្រង់បាន​ពួកសេក្ខបុគ្គល ដែលឋិតនៅក្នុងបដិបទា ហើយនិងព្រះខីណាស្រព ដែល​មាន​ព្រហ្មចរិយធម៌អប់រំ ស្រេចហើយជាគ្នីគ្នា តែព្រះមានព្រះភាគ ទ្រង់មិន​ជាប់ព្រះទ័យនឹងគ្នីគ្នានោះទេ ទ្រង់ប្រកបសេចក្តីត្រេកអរ តែមួយអង្គឯង ។ យើងពិចារណារកមើលនូវសាស្តា ជាអ្នកប្រកបនូវសេចក្តីត្រេកអរ​តែម្នាក់​ឯងយ៉ាងនេះ ដែលប្រកបដោយគុណនេះ ក្នុងចំណែកកាលដែល​កន្លង​ទៅ​ហើយ មិនឃើញមាន ក្នុងកាលឥឡូវនេះ ក្រៅអំពីព្រះមានព្រះភាគ អង្គ​នោះចេញហើយក៏មិនឃើញមានឡើយ ។ លាភសម្រេចហើយ សេចក្តី​សរសើ​​ក៏សម្រេចហើយ ដល់ព្រះមានព្រះភាគអង្គនោះ ទាំងពួកក្សត្រ ក៏មានសភាពជាអ្នកស្រឡាញ់រាប់រកព្រះអង្គ ព្រះមានព្រះភាគ អង្គនោះ ប្រាសចាក​​សេចក្តីស្រវឹងហើយ រមែងសោយ នូវអាហារ (តាមធម្មតា) ។ យើង​ពិចារណារកមើលនូវសាស្តា ជាអ្នកប្រាសចាកសេចក្តីស្រវឹងហើយ បរិភោគនូវអាហារយ៉ាងនេះ ដែលប្រកបដោយគុណនេះ ក្នុងចំណែកកាល ដែលកន្លងទៅហើយ មិនឃើញមានទេ ក្នុងកាលឥឡូវនេះ ក្រៅអំពី​ព្រះ​មាន​ព្រះភាគ អង្គនោះចេញហើយ ក៏មិនឃើញមានឡើយ ។ ព្រះមានព្រះ​ភាគ​អង្គនោះ ទ្រង់ត្រាស់យ៉ាងណា ទ្រង់ធើ្វយ៉ាងនោះ ទ្រង់ធើ្វយ៉ាង ណា ទ្រង់ត្រាស់យ៉ាងនោះ ព្រះមានព្រភាគ ទ្រង់ត្រាស់យ៉ាងណា ទ្រង់ធើ្វ​យ៉ាង​នោះ ទ្រង់ធើ្វយ៉ាងណា ទ្រង់ត្រាស់យ៉ាងនោះ ដោយប្រការយ៉ាងនេះ ។ យើងពិចារណារកមើលនូវសាស្តា ជាអ្នកប្រតិបត្តិនូវធម៌ដ៏សមគួរដល់ធម៌​យ៉ាងនេះ ដែលប្រកបដោយគុណនេះ ក្នុងចំណែកកាលដែល​កន្លងទៅ​ហើយ មិនឃើញមានទេ ក្នុងកាលឥឡូវនេះ ក្រៅអំពីព្រះមានព្រះភាគ អង្គនោះចេញហើយ ក៏មិនឃើញមានឡើយ ។ ព្រះមានព្រះភាគអង្គនោះ ព្រះអង្គឆ្លងផុតសេចក្តីសង្ស័យអស់ហើយ ព្រះអង្គប្រាសចាកសេចក្តីងឿង​ឆ្ងល់​​អស់ហើយ ទ្រង់មានព្រះតម្រិះ ដល់ទីបំផុតហើយ ដោយព្រហ្មចរិយ-​ធម៌​​ខាងដើម ជានិស្ស័យដ៏ឧត្តម ។ យើងពិចារណារកមើលនូវសាស្តា ជាអ្នក ឆ្លងផុតសេចក្តីសង្ស័យ ប្រាសចាកសេចក្តីងឿងឆ្ងល់ មានតម្រិះដល់​នូវទី​បំផុត ដោយព្រហ្មចរិយធម៌ ខាងដើមជានិស្ស័យដ៏ឧត្តមយ៉ាងនេះ ដែល​ប្រកប​​ដោយគុណនេះ ក្នុងចំណែកកាល ដែលកន្លងទៅហើយ មិនឃើញ​មាន​​ទេ ក្នុងកាលឥឡូវនេះ ក្រៅអំពី ព្រះមានព្រះភាគអង្គនោះចេញហើយ ក៏មិនឃើញមានឡើយ ។ បពិត្រព្រះអង្គដ៏ចម្រើន សក្កទេវរាជ ជាធំជាងពួក​ទេវតា បានសមែ្តងគុណជារបស់ពិតទាំង ៨ ប្រការ របស់ព្រះមានព្រះភាគ​នេះឯង ដល់សនង្កុមារព្រហ្ម ។</p>
        <p><a class='ref km' id='km៥៧' href='#km៥៧'>៥៧</a>បពិត្រព្រះអង្គដ៏ចម្រើន ព្រោះហេតុនោះ បានជា​សនង្កុមារ​-ព្រហ្ម មានចិត្តតេ្រកអរ រីករាយ កើតបីតិសោមនស្ស ព្រោះបានស្តាប់​គុណ​ជា​របស់ពិតទាំង ៨ ប្រការ របស់ព្រះមានព្រះភាគ ។ បពិត្រព្រះអង្គ​ដ៏​ចម្រើន គ្រានោះ សនង្កុមារព្រហ្ម និមិ្មតអត្តភាពដ៏លើសលប់ ដូចជា​ភេទ​កុមារ មានផ្នួង ៥ ប្រាកដហើយ ដល់ពួកទេវតា ជាន់តាវត្តិង្ស ។ ព្រហ្មនោះ ក៏ហោះឡើងទៅកាន់អាកាស អង្គុយពែនភែ្ននលើផៃ្ទអាកាសវាលធេង ។ បពិត្រ​​ព្រះអង្គដ៏ចម្រើន បុរសមានកម្លាំង អង្គុយពែនភែ្ននលើបល័្លង្ក ដែល​គេ​​ក្រាលល្អហើយ ឬលើភូមិភាគដ៏រាបសើ្ម មានឧបមាដូមមេ្តចមិញ បពិត្រ​ព្រះ អង្គដ៏ចម្រើន សនង្កុមារព្រហ្ម ហោះឡើងទៅកាន់អាកាស អង្គុយពែន​ភែ្នន​លើផៃ្ទអាកាសវាលធេង ក៏មានឧបមេយ្យដូច្នោះដែរ ហើយនិយាយនឹង​ពួកទេវតាជាន់តាវត្តិង្សថា នែអ្នកដ៏ចម្រើនទាំងឡាយ ពួកទេវតាជាន់​តាវត្តិង្ស​​​សម្គាល់សេចក្តីនោះដូចម្តេច ព្រះមានព្រះភាគនោះ ជាបុគ្គលមាន​បញ្ញាច្រើន អស់កាលអងែ្វងមកហើយ ។ ម្នាលអ្នកដ៏ចម្រើន រឿងធ្លាប់មាន​មកហើយថា ​មានសេ្តចមួយព្រះអង្គ​ទ្រង់ព្រះនាម ទិសម្បតិ ។ មាន​ព្រាហ្មណ៍​ឈ្មោះគោវិន្ទៈ ជាបុរោហិតរបស់ព្រះបាទទិសម្បតិ ។​ ព្រះបាទ​ទិសម្បតិ មានព្រះរាជបុត្រ ១ ព្រះអង្គ ទ្រង់ព្រះនាមរេណុកុមារ ។ គោវិន្ទព្រាហ្មណ៍ មានកូនប្រុសម្នាក់ ឈ្មោះជោតិបាលមាណព ។ ជនទាំង ៨ នាក់នេះ គឺ រេណុរាជបុត្រ ១ ជោតិបាលមាណព ១ និងក្សត្រ ៦ ព្រះ​អង្គទៀត សុទ្ធតែជាសម្លាញ់នឹងគ្នា ។ ម្នាលអ្នកដ៏ចម្រើន លុះថ្ងៃនិងយប់ កន្លងទៅហើយ គោវិន្ទព្រាហ្មណ៍ ក៏ធើ្វមរណកាលទៅ ។ ម្នាលអ្នកដ៏ចម្រើន កាលដែលគោវិន្ទព្រាហ្មណ៍ ធើ្វមរណកាលទៅហើយ ព្រះបាទ ទិសម្បតិ ទ្រង់ព្រះកនែ្សងសោកស្តាយថា ឱហ្ន៎ ក្នុងសម័យណា យើងបានប្រគល់ រាជកិច្ចទាំងពួងដោយស្រួលបួល ដល់គោវិន្ទព្រាហ្មណ៍ហើយ កំពុងតែស្កប់​ស្កល់ មូលមិត្រ ផេ្តកផ្តិតដោយកាមគុណទាំង ៥ សម័យនោះឯង គោវិន្ទព្រាហ្មណ៍​ក៏ធើ្វ មរណកាលទៅ ។ ម្នាលអ្នកដ៏ចម្រើន កាលព្រះ​បាទទិសម្បតិ ទ្រង់ព្រះកនែ្សងសោកស្តាយយ៉ាងនោះហើយ រេណុរាជបុត្ត ក៏ក្រាបបង្គំទូលព្រះបាទទិសម្បតិយ៉ាងនេះថា បពិត្រព្រះសម្មតិទេព សូម​ព្រះ​​អង្គកុំទ្រង់ព្រះកនែ្សង នឹងគោវិន្ទព្រាហ្មណ៍ ដែលធ្វើមរណកាល​ទៅ​នោះ​ខ្លាំងពេកឡើយ បពិត្រព្រះសម្មតិទេព គោវិន្ទព្រាហ្មណ៍ មានកូន ប្រុសម្នាក់ ឈ្មោះជោតិបាលមាណព​ ជាបណ្ឌិតវិសេសជាងបិតាផង ជាអ្នក​មុះមុត អាចកាត់សេចក្តីបានជាងបិតាផង បិតារបស់ជោតិបាល​មាណព​នោះ ប្រៀនប្រដៅ នូវសេចក្តីទាំងឡាយណា សេចក្តីទាំងឡាយនោះ សុទ្ធតែ​ជា​​ពាក្យប្រៀនប្រដៅ របស់ជោតិបាលមាណព ។ ព្រះបាទទិសម្បតិ មាន​ព្រះរាជឱង្ការថា ម្នាលកុមារ យ៉ាងហ្នឹង មែនឬ ។ ព្រះរេណុរាជកុមារ ក្រាប​បង្គំទូលថា បពិត្រព្រះសម្មតិទេព យ៉ាងហ្នឹងមែន ។ ម្នាលអ្នកដ៏ចម្រើន គ្រានោះ ព្រះបាទទិសម្បតិ មានព្រះរាជឱង្ការឲ្យហៅបុរសម្នាក់ថា នែបុរស​ដ៏ចម្រើន ឯងចូរមកនេះ ឯងចូរចូលទៅរកជោតិបាលមាណព លុះចូលទៅ ដល់ហើយ ចូរនិយាយនឹងជោតិបាលមាណពយ៉ាងនេះថា សូមសេចក្តី ចម្រើន​មានដល់ ជោតិបាលមាណពដ៏ចម្រើនចុះ ព្រះបាទទិសម្បតិ មាន​ព្រះរាជឱង្ការឲ្យហៅជោតិ បាលមាណពដ៏ចម្រើន ព្រះបាទទិសម្បតិ ចង់​ជួប​​​នឹងជោតិបាលមាណព ដ៏ចម្រើន ។ ម្នាលអ្នកដ៏ចម្រើន រាជកុមារ​នោះ​ទទួលព្រះរាជឱង្ការ ព្រះបាទទិសម្បតិថា បពិត្រព្រះសម្មតិទេព ព្រះករុណា​វិសេស រួចចូលទៅរកជោតិបាលមាណព លុះចូលទៅដល់ហើយ បានថ្លែង​ព្រះឱង្ការ​នេះ នឹងជោតិបាលមាណពថា សូមសេចក្តីចម្រើនមានដល់ ជោតិ​បាល​​មាណពដ៏ចម្រើនចុះ ព្រះបាទទិសម្បតិមានព្រះឱង្ការឲ្យហៅ ជោតិបាល មាណពដ៏ចម្រើន ព្រះបាទទិសម្បតិចង់ជួបនឹង​ជោតិបាល​-មាណព​​​ដ៏ចម្រើន ។ ម្នាលអ្នកដ៏ចម្រើន ជោតិបាលមាណពទទួល​តប​ពាក្យរាជបុរសនោះថា អើអ្នកដ៏ចម្រើន យ៉ាងនេះហើយ ទើបចូលទៅគាល់​ព្រះ​​បាទទិសម្បតិ លុះចូលទៅដល់ហើយ ក៏ពោលពាក្យរាក់ទាក់ជាមួយ​នឹងព្រះបាទទិសម្បតិ លុះបញ្ចប់ពាក្យដែលគួររីករាយនិងពាក្យ ដែលគួរ​រលឹកហើយ ក៏អង្គុយក្នុងទីដ៏សមគួរ ។ ម្នាលអ្នកដ៏ចម្រើនលុះជោតិបាល មាណព អង្គុយក្នុងទីដ៏សមគួរហើយ ទើបព្រះបាទទិសម្បតិ មានព្រះ​បន្ទូល​យ៉ាងនេះថា ជោតិបាលមាណពដ៏ចម្រើន ចូរអ្នកប្រៀនប្រដៅយើងចុះ ជោតិ​​បាលមាណពដ៏ចម្រើន កុំលះបង់យើងអំពីការប្រៀនប្រដៅឡើយ យើង​​​នឹងតាំងអ្នកក្នុងតំណែងងារជាដំណែលបិតាអ្នក យើងនឹងស្រោចទឹក​អ្នក​ក្នុងទីជា​របស់គោវិន្ទព្រាហ្មណ៍ ។ ជោតិបាលមាណព ទទួលព្រះបន្ទូល​ព្រះបាទទិសម្បតិថា ព្រះករុណាវិសេស ។ ម្នាលអ្នកដ៏ចម្រើន ទើបព្រះបាទ-​ទិសម្បតិ ទ្រង់ស្រោចទឹកជោតិបាលមាណព ក្នុងតំណែងងារគោវិន្ទ ព្រាហ្មណ៍ ទ្រង់តាំងជោតិបាលមាណពក្នុងតំណែងងារជាដំណែលបិតា ។ ជោតិបាលមាណព ដែលព្រះរាជាទ្រង់ស្រោចទឹក ក្នុងទីជារបស់​គោវិន្ទព្រាហ្មណ៍ ទ្រង់តាំងងារជា ដំណែលបិតាហើយ តែងប្រៀនប្រដៅ​នូវសេចក្តីទាំងឡាយ ដែលបិតាបានប្រៀនប្រដៅហើយ ដល់ព្រះរាជា​នោះ​ផង មិនបានប្រៀនប្រដៅ នូវសេចក្តីទាំងឡាយ ដែលបិតាមិនបានប្រដៅ​ដល់​ព្រះរាជានោះផង បានចាត់ចែងការងារទាំងឡាយ ដែលបិតា បានចាត់​ចែងហើយ ដល់ព្រះរាជានោះផង មិនបានចាត់ចែងនូវការងារទាំងឡាយ ដែលបិតាមិនបានចាត់ចែងហើយដល់ព្រះរាជានោះផង ។ មនុស្សទាំង​ឡាយ ក៏នាំគ្នានិយាយ ពីដំណើរនោះថា អើហ្ន៎ មើលចុះគោវិន្ទព្រាហ្មណ៍ អើហ្ន៎ មើលចុះមហាគោវិន្ទព្រាហ្មណ៍ ។ ម្នាលអ្នកដ៏ចម្រើន ជោតិបាល-​មាណព ក៏បានឈ្មោះថាមហាគោវិន្ទ ព្រាហ្មណ៍ ដោយបរិយាយនេះ យ៉ាង​នេះ​​ឯង ។</p>
        <p><a class='ref km' id='km៥៨' href='#km៥៨'>៥៨</a>ម្នាលអ្នកដ៏ចម្រើន គ្រានោះមហាគោវិន្ទព្រាហ្មណ៍ ចូលទៅ​គាល់​ក្សត្រ ទាំង ៦ អង្គនោះ លុះចូលទៅដល់ហើយ បានក្រាបបង្គំទូលក្សត្រ​ទាំង ៦ អង្គនោះ យ៉ាងនេះថា បពិត្រព្រះអង្គម្ចាស់ដ៏ចម្រើន ព្រះបាទ​ទិសម្បតិ ទ្រង់ព្រះជរាចាស់គ្រាំគ្រា ទ្រង់ព្រះជន្មមកយូរឆ្នាំហើយ មានព្រះ​ជន្ម ក៏ជ្រុលចូលមកក្នុងបច្ឆិមវ័យហើយ បពិត្រព្រះអង្គម្ចាស់ដ៏ចម្រើន នរណាហ្ន៎ នឹងដឹងនូវជីវិតបាន កាលបើព្រះបាទទិសម្បតិ ទ្រង់ទិវង្គតទៅ ពួកអ្នក​រាជការគប្បីអភិសេករេណុរាជបុត្រ ក្នុងរាជសម្បតិ្ត ហេតុនេះ រមែង​មាន សូម​ព្រះអង្គម្ចាស់ទាំងឡាយដ៏ចម្រើនសេ្តចមក សូមព្រះអង្គម្ចាស់ទាំង​ឡាយ​​​​ទៅគាល់ព្រះរេណុរាជបុត្រ លុះចូលទៅដល់ហើយ ត្រូវថែ្លង​សេចក្តី​ចំពោះព្រះរេណុរាជបុត្រយ៉ាងនេះថា ពួកយើងជាសម្លាញ់ជាទី​ស្រឡាញ់ ជាទីពេញចិត្ត មិនជាទីខើ្ពមរអើម នៃព្រះរេណុរាជបុត្រដ៏ចម្រើន​ឡើយ ព្រះ​អង្គដ៏ចម្រើនមានសុខ យ៉ាងណា ពួកយើងមានសុខយ៉ាងនោះ ព្រះអង្គដ៏​ចម្រើនមានទុក្ខយ៉ាងណា ពួកយើងមានទុក្ខយ៉ាងនោះ បពិត្រ​ព្រះអង្គ​ម្ចាស់​ដ៏ចម្រើន ព្រះបាទទិសម្បតិ ទ្រង់ព្រះជរាចាស់ គ្រាំគ្រា ទ្រង់​ព្រះ​ជន្មមកយូរឆ្នាំហើយ មានព្រះជន្ម ក៏ជ្រុលចូលមកក្នុងបច្ឆិមវ័យ ហើយ បពិត្រ​ព្រះអង្គម្ចាស់ដ៏ចម្រើន នរណាហ្ន៎ នឹងដឹងនូវជីវិតបាន កាលបើ​ព្រះ​បាទទិសម្បតិ ទ្រង់ទិវង្គតទៅហើយ ពួកអ្នករាជការ គប្បីអភិសេក​រេណុរាជ​បុត្រក្នុងរាជសម្បតិ្ត ហេតុនេះរមែងមាន បើព្រះរេណុរាជបុត្រដ៏ចម្រើន ត្រូវ​បានរាជសម្បតិ្ត សូមព្រះអង្គចែករាជសម្បត្តិដល់យើងខ្ញុំទាំងឡាយផង ។ ក្សត្រទាំង ៦ អង្គនោះ ទទួលពាក្យរបស់មហាគោវិន្ទព្រាហ្មណ៍ថា ម្នាលអ្នក​ដ៏ចម្រើន មែនហើយ ទើបចូលទៅគាល់រេណុរាជបុត្រ លុះចូលទៅដល់​ហើយ ក្រាបទូលរេណុរាជបុត្រ យ៉ាងនេះថា យើងទាំងឡាយ ជាសម្លាញ់ជាទីស្រឡាញ់ ជាទីពេញចិត្ត មិនជាទីខើ្ពមរអើម នៃព្រះរេណុរាជកុមារ​ដ៏ចម្រើនឡើយ ព្រះអង្គដ៏ចម្រើន មានសុខយ៉ាងណា ពួកយើងមានសុខ យ៉ាង​​នោះ ព្រះអង្គដ៏ចម្រើន មានទុក្ខយ៉ាងណា ពួកយើងមានទុក្ខយ៉ាង​នោះ បពិត្រព្រះអង្គម្ចាស់ដ៏ចម្រើន ព្រះបាទទិសម្បតិ ទ្រង់ព្រះជរាចាស់គ្រាំគ្រា ទ្រង់ព្រះជន្មមកយូរឆ្នាំហើយ មានព្រះជន្ម ក៏ជ្រុលចូលមកក្នុង​បច្ឆិមវ័យ​ហើយ បពិត្រព្រះអង្គ ម្ចាស់ដ៏ចម្រើន នរណាហ្ន៎ នឹងដឹងនូវជីវិតបាន កាល​បើព្រះ​បាទទិសម្បតិទ្រង់ទិវង្គត ទៅហើយ ពួកអ្នករាជការ គប្បីអភិសេក​រេណុរាជ​បុត្រ​​ដ៏ចម្រើន ក្នុងរាជសម្បតិ្ត ហេតុនេះរមែងមាន បើព្រះរេណុរាជ​បុត្រ​ដ៏ចម្រើន ត្រូវបានរាជសម្បតិ្តហើយ សូមព្រះអង្គចែករាជសម្បត្តិ​ដល់​យើង​ខ្ញុំទាំងឡាយផង ។ រេណុរាជបុត្រ ទ្រង់តបថា ម្នាលអ្នកដ៏ចម្រើន បើ​ក្រៅអំពី​អ្នកដ៏ចម្រើនទាំងឡាយហើយ អ្នកដទៃណា នឹងផ្តល់សេចក្តី សុខឲ្យ​កើត​ឡើងក្នុងដែនរបស់យើងបាន ម្នាលអ្នកដ៏ចម្រើន បើយើងនឹងបានរាជ សម្បតិ្ត យើងនឹងចែកសម្បត្តិ ដល់អ្នកទាំងឡាយផងដែរ ។ ម្នាលអ្នកដ៏​ចម្រើន លុះថ្ងៃនិងយប់ទាំងឡាយ កន្លងទៅហើយ ព្រះបាទទិសម្បតិ ក៏ទ្រង់​ទិវង្គតទៅ​ ។ កាលបើព្រះបាទទិសម្បតិ ទ្រង់ទិវង្គតទៅហើយ ពួកអ្នករាជការ ក៏បានអភិសេកព្រះរេណុរាជបុត្រក្នុងរាជសម្បតិ្ត ។ លុះព្រះរេណុរាជបុត្រ បានអភិសេកដោយរាជសម្បតិ្តហើយ ទ្រង់ស្កប់ស្កល់មូលមិត្រផ្តេកផ្តិត​ដោយ​​​​​​​​កាម​គុណទាំង ៥ ។ ម្នាលអ្នកដ៏ចម្រើន គ្រានោះឯង មហាគោវិន្ទ-​ព្រាហ្មណ៍ ចូលទៅគាល់ក្សត្រទាំង ៦ អង្គនោះ លុះចូលទៅដល់ហើយ ទើបក្រាបទូលក្សត្រទាំង ៦ អង្គនោះ យ៉ាងនេះថា បពិត្រព្រះអង្គម្ចាស់ ដ៏ចម្រើន ព្រះបាទទិសម្បតិ ទ្រង់ទិវង្គតទៅហើយ ព្រះបាទរេណុរាជដែល​បានអភិសេកដោយរាជសម្បតិ្តហើយ ព្រះអង្គក៏ស្កប់ស្កល់ មូលមិត្រ​ផេ្តកផ្តិត ដោយកាមគុណទាំង ៥ បពិត្រព្រះអង្គម្ចាស់ដ៏ចម្រើន នរណាហ្ន៎ នឹងដឹង (រឿងនេះបាន ព្រោះ) កាមារម្មណ៍ទាំងឡាយ សុទ្ធតែជាសភាវៈនាំ​ឲ្យស្រវឹង សូមឲ្យព្រះអង្គម្ចាស់ដ៏ចម្រើនទាំងឡាយ សេ្តចមកនឹងចូល​ទៅ​គាល់​ព្រះ​បាទ​រេណុ លុះចូលទៅដល់ហើយ ចូរក្រាបទូលព្រះបាទរេណុ​យ៉ាងនេះថា បពិត្រ​​ព្រះអង្គដ៏ចម្រើន ព្រះបាទទិសម្បតិ ទ្រង់ទិវង្គតហើយ ព្រះបាទ​រេណុដ៏ចម្រើនបានទទួលអភិសេកដោយរាជសម្បតិ្តហើយ ព្រះអង្គ​ដ៏​ចម្រើន រលឹកឃើញពាក្យនោះដែរឬ ។ ពួកក្សត្រទាំង ៦ អង្គនោះ ទទួល​ពាក្យមហាគោវិន្ទព្រាហ្មណ៍ថា ម្នាលអ្នកដ៏ចម្រើន មែនហើយរួចក៏ចូល​ទៅគាល់ ព្រះបាទរេណុ លុះចូលទៅដល់ហើយ បានក្រាបទូលព្រះបាទ​រេណុយ៉ាងនេះថា បពិត្រព្រះអង្គដ៏ចម្រើន ព្រះបាទទិសម្បតិ ទ្រង់ទិវង្គត​ហើយ ព្រះបាទរេណុដ៏ចម្រើន បានទទួលអភិសេកដោយរាជសម្បត្តិហើយ តើព្រះអង្គដ៏ចម្រើន រលឹកឃើញពាក្យនោះដែរឬ ។ ព្រះបាទរេណុមាន​ព្រះរាជ​ឱង្ការថា ម្នាលអ្នកដ៏ចម្រើន យើងរលឹកឃើញពាក្យនោះដែរ ។ ពួក​ក្សត្រទាំង ៦ អង្គ ក្រាបទូលថា បពិត្រព្រះអង្គដ៏ចម្រើន នរណាហ្ន៎ ល្មម​នឹង​ចែក មហាប្រឹថពីនេះ ដែលមានបណ្តោយទៅខាងទិសឧត្តរ មាន​មុខ​​ដូច​ជាមុខរទេះ ទៅខាងទិសទក្សិណ ឲ្យមានចំណែកសើ្មគ្នា ជា ៧ ភាគ​បាន ។ ព្រះបាទរេណុ មានព្រះរាជឱង្ការថា ម្នាលអ្នកដ៏ចម្រើន វៀរលែង​តែ​មហា​គោវិន្ទព្រាហ្មណ៍ចេញ អ្នកដទៃ ណាហ្ន៎ ល្មមនឹងចែកបាន ។ ម្នាល​អ្នក​ដ៏ចម្រើន គ្រានោះឯង ព្រះបាទរេណុ មានព្រះរាជឱង្ការហៅបុរស​ម្នាក់​មក​ថា ម្នាលអ្នកដ៏ចម្រើន ឯងចូរមកនេះ ឯងចូរទៅរកមហាគោវិន្ទ​ព្រាហ្មណ៍ លុះចូលទៅដល់ហើយ ចូរជម្រាបមហាគោវិន្ទព្រាហ្មណ៍ យ៉ាង​នេះ​ថា​បពិត្រលោកដ៏ចម្រើន ព្រះបាទរេណុ មានព្រះរាជឱង្ការ​ឲ្យហៅ​លោក ។ ម្នាលអ្នកដ៏ចម្រើន បុរសនោះ ទទួលព្រះរាជឱង្ការ នៃព្រះបាទ​រេណុថា បពិត្រព្រះសម្មតិទេព ព្រះករុណាវិសេស ហើយចូលទៅរកមហា​គោវិន្ទព្រាហ្មណ៍ យ៉ាងនេះថា បពិត្រលោកដ៏ចម្រើន ព្រះបាទរេណុ មាន​ព្រះ​​រាជឱង្ការឲ្យហៅលោក ។ ម្នាលអ្នកដ៏ចម្រើន មហាគោវិន្ទព្រាហ្មណ៍ ទទួលពាក្យរបស់បុរសនោះថា អើអ្នកដ៏ចម្រើន ហើយចូលទៅគាល់ ព្រះ​បាទ​​រេណុ លុះចូលទៅដល់ហើយ ក៏ពោលពាក្យរាក់ទាក់សំណេះសំណាល​ទៅ រកព្រះបាទរេណុ លុះបញ្ចប់ពាក្យដែលគួររីករាយនិងពាក្យដែល គួរ​រលឹក​​ហើយ ក៏ អង្គុយក្នុងទីដ៏សមគួរ ។ ម្នាលអ្នកដ៏ចម្រើន លុះមហា​គោវិន្ទ​-ព្រាហ្មណ៍ អង្គុយក្នុងទីសមគួរហើយ ព្រះបាទរេណុមានព្រះឱង្ការយ៉ាង​នេះ​ថា គោវិន្ទព្រាហ្មណ៍ដ៏ចម្រើន ចូរអញ្ជើញមកចែកមហាប្រឹថពីនេះ ដែល​មាន​បណ្តោយ​ទៅខាងទិសឧត្តរ មានមុខដូចជាមុខរទេះ ទៅខាងទិស​ទក្សិណ ឲ្យមានចំណែកសើ្មគ្នាជា ៧ ភាគ ។ ម្នាលអ្នកដ៏ចម្រើន មហា​គោវិន្ទព្រាហ្មណ៍ ទទួលព្រះបន្ទូលព្រះបាទរេណុថា បពិត្រព្រះសម្មតិទេព ព្រះករុណាថៃ្លវិសេស ហើយក៏ចែកមហាប្រឹថពីនេះ ដែលមានបណ្តោយ ទៅ ខាងទិសឧត្តរ មានមុខដូចជាមុខរទេះ ទៅខាងទិសទក្សិណ ឲ្យមាន​ចំណែក​​សើ្មគ្នាជា ៧ ភាគ ហើយតម្កល់ទុកនូវដែនទាំងអស់ ឲ្យមានមុខដូច​ជា​មុខរទេះ ។ មានសេចក្តីដំណាលក្នុងរឿងនោះថា ជនបទ របស់ព្រះបាទ-​រេណុ នៅត្រង់កណ្តាល ។</p>
        <p><a class='ref km' id='km៥៩' href='#km៥៩'>៥៩</a>គោវិន្ទព្រាហ្មណ៍ បានសាងទីក្រុងទាំង ៧ នេះ គឺ ក្រុងទន្តបូរៈ សម្រាប់ពួកអ្នកដែនកាលិង្គៈ ១ ក្រុងបោតនៈ សម្រាប់ពួកអ្នកដែនអស្សកៈ ១ ក្រុង​​មាហិស្សតិ សម្រាប់ ពួកអ្នកដែនអវន្តិ ១ ក្រុងរោរុកៈ សម្រាប់ពួកអ្នកដែនសោចិរៈ ១ ក្រុងមិថិលា សម្រាប់​ពួកអ្នកដែនវិទេហៈ ១ ក្រុង ចម្បា ដែលកសាងក្នុង​ដែន​ឈ្មោះអង្គៈ ១ ក្រុងពារាណសី សម្រាប់ពួកអ្នក​ដែនកាសី ១ ។</p>
        <p><a class='ref km' id='km៦០' href='#km៦០'>៦០</a>ម្នាលអ្នកដ៏ចម្រើន គ្រានោះឯង ក្សត្រទាំង ៦ អង្គនោះ ទ្រង់​សព្វព្រះទ័យ មានសេចក្តីប្រាថ្នាពេញបរិបូណ៌ហើយ ដោយលាភ គួរដល់​ព្រះអង្គថា ឱហ្ន៎ របស់ណាដែលពួកយើងប្រាថ្នាហើយ របស់ណា ដែលពួក​យើងប៉ុនប៉ងសំដៅយកហើយ របស់ណា ដែលពួកយើងកត់សម្គាល់​ទុក​ហើយ របស់នោះ ៗ ក៏ពួកយើងបានអស់ ហើយ ។</p>
        <p><a class='ref km' id='km៦១' href='#km៦១'>៦១</a>ព្រះបាទសត្តភូ អង្គ ១ ព្រះបាទព្រហ្មទត្ត អង្គ ១ ព្រះ បាទវេស្សភូ អង្គ ១ ព្រមទាំងព្រះបាទភរតៈ អង្គ ១ ព្រះបាទ រេណុអង្គ ១ ព្រះបាទធតរដ្ឋ ២ ព្រះ​អង្គទៀត រួមបានជាសេ្តច គ្រប់គ្រងផែនដីមាន ៧ ព្រះអង្គ ក្នុងគ្រានោះ ។</p>
        <p>ចប់បឋមភាណវារៈ ។</p>

        <p><a class='ref km' id='km៦២' href='#km៦២'>៦២</a>ម្នាលអ្នកដ៏ចម្រើន គ្រានោះឯង ក្សត្រទាំង ៦ អង្គនោះ ចូល​ទៅរកមហាគោវិន្ទព្រាហ្មណ៍ លុះចូលទៅដល់ហើយ ក៏មានព្រះរាជ​ឱង្ការ ទៅ នឹងមហាគោវិន្ទព្រាហ្មណ៍យ៉ាងនេះថា ម្នាលអ្នកដ៏ចម្រើន គោវិន្ទ-​ព្រាហ្មណ៍ដ៏ចម្រើន ជាសម្លាញ់ជាទីស្រឡាញ់ពេញព្រះទ័យ មិនជាទីខើ្ពម​រអើម នៃព្រះបាទរេណុ យ៉ាងណាមិញ គោវិន្ទព្រាហ្មណ៍ដ៏ចម្រើន ក៏ជា​សម្លាញ់ជាទីស្រឡាញ់ពេញចិត្ត មិនជាទីខើ្ពម នៃពួកយើង យ៉ាងនោះដែរ គោវិន្ទព្រាហ្មណ៍ដ៏ចម្រើន ចូរប្រៀនប្រដៅពួកយើង គោវិន្ទព្រាហ្មណ៍ដ៏​ចម្រើន កុំលះបង់ពួកយើងអំពីការប្រៀនប្រដៅឡើយ ។ ម្នាលអ្នកដ៏ចម្រើន មហាគោវិន្ទព្រាហ្មណ៍ ទទួលស្តាប់ព្រះឱង្ការ នៃក្សត្រទាំង ៦ ព្រះអង្គនោះ ដែលបានមុទ្ធាភិសេកហើយថា ព្រះករុណាថៃ្លវិសេស ។ ម្នាលអ្នកដ៏ចម្រើន គ្រានោះឯង មហាគោវិន្ទព្រាហ្មណ៍ ក៏ប្រៀនប្រដៅ ពួកក្សត្រទាំង ៧ ព្រះអង្គ ដែលបានមុទ្ធាភិសេក ដោយរាជសម្បតិ្ត ដោយអនុសាសនីផង បានប្រៀនមន្តដល់ព្រាហ្មណមហាសាល ៧ នាក់ ផង និងខ្មាន់ព្រះកេស ៧០០ នាក់ផង ។ ម្នាលអ្នកដ៏ចម្រើន កាលជាខាងក្រោយមក កិត្តិសព្ទដ៏​ពីរោះ របស់មហាគោវិន្ទព្រាហ្មណ៍ ល្បីឮខ្ចរខ្ចាយថា មហាគោវិន្ទព្រាហ្មណ៍ អាចឃើញព្រហ្មដោយផ្ទាល់ខ្លួន មហាគោវិន្ទព្រាហ្មណ៍ អាចសាកសួរ និយាយឆ្លើយឆ្លង ប្រឹក្សាជាមួយនឹងព្រហ្មដោយផ្ទាល់ខ្លួនបាន ។ ម្នាលអ្នកដ៏-​ចម្រើន គ្រានោះឯង មហាគោវិន្ទព្រាហ្មណ៍ មានសេចក្តីត្រិះរិះយ៉ាងនេះថា កិត្តិសព្ទដ៏ពីរោះរបស់អាត្មាអញ ល្បីឮខ្ចរខ្ចាយទៅយ៉ាងនេះថា មហា​គោវិន្ទ-​ព្រាហ្មណ៍ អាចឃើញព្រហ្មដោយផ្ទាល់ខ្លួន មហាគោវិន្ទព្រាហ្មណ៍ អាច​សាកសួរ និយាយឆ្លើយឆ្លងប្រឹក្សាជាមួយនឹងព្រហ្ម ដោយផ្ទាល់ខ្លួនបាន តែអាត្មាអញ មិនបានឃើញព្រហ្មសោះ មិនបានសាកសួរជាមួយនឹងព្រហ្ម មិនបាននិយាយឆ្លើយឆ្លងជាមួយនឹងព្រហ្ម មិនបានប្រឹក្សាជាមួយនឹង​ព្រហ្ម​ទេ ប៉ុនែ្តអាត្មាអញធ្លាប់ឮពាក្យនេះ របស់ព្រាហ្មណ៍ចាស់ ៗ មានអាយុច្រើន ជាអាចារ្យ ប្រធានលើអាចារ្យ និយាយគ្នាថា បុគ្គលណា សម្ងំនៅក្នុងរដូវ​ភ្លៀងអស់ ៤ ខែហើយ ពិចារណានូវករុណា ឈាន បុគ្គលនោះនឹង​ឃើញ​ព្រហ្ម នឹងសាកសួរនិយាយឆើ្លយ ឆ្លងប្រឹក្សាជាមួយនឹងព្រហ្មបាន បើដូច្នោះ គួរតែអាត្មាអញ សម្ងំនៅក្នុងរដូវភ្លៀងអស់ ៤ ខែ ពិចារណានូវករុណា ឈាន ។ គ្រានោះឯង មហាគោវិន្ទព្រាហ្មណ៍ ចូលទៅគាល់ព្រះបាទរេណុ លុះចូលទៅដល់ហើយ បានក្រាបទូលព្រះបាទរេណុ យ៉ាងនេះថា បពិត្រ ព្រះអង្គដ៏ចម្រើន កិតិ្តសព្ទដ៏ពីរោះរបស់ខ្ញុំព្រះអង្គ ល្បីឮខ្ចរខ្ចាយ​ទៅយ៉ាង​នេះ​​ថា មហាគោវិន្ទព្រាហ្មណ៍ អាចឃើញព្រហ្មដោយផ្ទាល់ខ្លួន មហាគោវិន្ទ-​ព្រាហ្មណ៍ អាចសាកសួរ និយាយឆ្លើយឆ្លង ប្រឹក្សាជាមួយនឹងព្រហ្ម ដោយ​ផ្ទាល់​​ខ្លួនបាន បពិត្រព្រះអង្គដ៏ចម្រើន តែខ្ញុំព្រះអង្គមិនបានឃើញ​ព្រហ្ម​សោះទេ មិនបានសាកសួរ ជាមួយនឹងព្រហ្ម មិនបាននិយាយឆ្លើយឆ្លង​ជាមួយនឹងព្រហ្ម មិនបានប្រឹក្សាជាមួយនឹងព្រហ្មទេ ប៉ុនែ្ត ខ្ញុំព្រះអង្គធ្លាប់បាន​ឮពាក្យញ្រហ្មណ៍ព្រឹទ្ធាចារ្យ មានអាយុច្រើន ជាអាចារ្យប្រធានលើអាចារ្យ និយាយគ្នាថា បុគ្គលណា សម្ងំនៅក្នុងរដូវភ្លៀងអស់ ៤ ខែ ពិចារណានូវ ករុណា ឈាន បុគ្គលនោះ នឹងឃើញព្រហ្មបាន សាកសួរ និយាយឆើ្លយឆ្លង ប្រឹក្សាជាមួយនឹងព្រហ្មបាន បពិត្រព្រះអង្គដ៏ចម្រើន ខ្ញុំព្រះអង្គប្រាថ្នា​ដើម្បី​នឹង​សម្ងំនៅក្នុងរដូវភ្លៀងអស់ ៤ ខែ ដើម្បីពិចារណា នូវករុណា ឈាន មិនត្រូវឲ្យអ្នកណាមួយ ចូលទៅរកខ្ញុំព្រះអង្គឡើយ វៀរលែងតែបុគ្គលម្នាក់ ជាអ្នកនាំអាហារទៅឲ្យ ។ ព្រះបាទរេណុ មានព្រះរាជឱង្ការថា គោវិន្ទ-​ព្រាហ្មណ៍​ដ៏ចម្រើន សម្គាល់នូវកាលគួរក្នុងកាល ឥឡូវនេះចុះ ។ គ្រានោះ​ឯង មហាគោវិន្ទព្រាហ្មណ៍ ចូលទៅគាល់ក្សត្រទាំង ៦ អង្គនោះ លុះចូលទៅ​ដល់​​ហើយ បានក្រាបទូលក្សត្រទាំង ៦ អង្គនោះ យ៉ាងនេះថា បពិត្រព្រះ អង្គដ៏ចម្រើន កិតិ្តសព្ទដ៏ពីរោះរបស់ខ្ញុំព្រះអង្គ ល្បីឮខ្ចរខ្ចាយទៅយ៉ាងនេះថា មហាគោវិន្ទព្រាហ្មណ៍ អាចឃើញព្រហ្មដោយផ្ទាល់ខ្លួន មហាគោវិន្ទ​ព្រាហ្មណ៍ អាចសាកសួរ និយាយឆ្លើយឆ្លង ប្រឹក្សាជាមួយនឹងព្រហ្មដោយ​ផ្ទាល់ខ្លួនបាន បពិត្រព្រះអង្គដ៏ចម្រើន តែខ្ញុំព្រះអង្គមិនបានឃើញ​ព្រហ្ម​សោះ មិនបានសាកសួរជាមួយនឹងព្រហ្ម មិនបាននិយាយឆ្លើយឆ្លងជា​មួយនឹងព្រហ្ម មិនបានប្រឹក្សាជាមួយនឹងព្រហ្មទេ ខ្ញុំព្រះអង្គគ្រាន់តែឮ​សេចក្តី​​តំណាលនេះ របស់ពួកព្រាហ្មណ៍ព្រឹទ្ធាចារ្យ មានអាយុច្រើន ជា​អាចារ្យ ប្រធានលើអាចារ្យ និយាយថា បុគ្គលណា សម្ងំនៅក្នុងរដូវភ្លៀងអស់ ៤ ខែ ពិចារណា នូវករុណា ឈានបុគ្គលនោះ នឹងឃើញព្រហ្មបាន សាកសួរ និយាយឆើ្លយឆ្លង ប្រឹក្សាជាមួយនឹងព្រហ្មបាន បពិត្រព្រះអង្គដ៏ចម្រើន ខ្ញុំ​ព្រះអង្គ ប្រាថ្នាដើម្បីនឹងសម្ងំ នៅក្នុងរដូវភ្លៀងអស់ ៤ ខែ ពិចារណា នូវ​ករុណាឈាន មិនត្រូវឲ្យអ្នកណាមួយ ចូលទៅរកខ្ញុំព្រះអង្គឡើយ វៀរលែង​តែ​​បុគ្គលម្នាក់ ជាអ្នកនាំអាហារទៅឲ្យ ។ ក្សត្រទាំង ៦ អង្គមាន ព្រះរាជ​ឱង្ការថា គោវិន្ទព្រាហ្មណ៍ដ៏ចម្រើន សម្គាល់នូវកាលគួរ ក្នុងកាលឥឡូវ​នេះចុះ ។ ម្នាលអ្នកដ៏ចម្រើន គ្រានោះឯង មហាគោវិន្ទព្រាហ្មណ៍ ចូលទៅរក ព្រាហ្មណមហាសាលទាំង ៧ នាក់ និងខ្មាន់ព្រះកេសទាំង ៧០០ នាក់ លុះចូលទៅដល់ហើយ បាននិយាយទៅនឹងព្រាហ្មណមហាសាលទាំង ៧ នាក់ និងខ្មាន់ព្រះកេសទាំង ៧០០ នាក់ យ៉ាងនេះថា ម្នាលអ្នកដ៏ចម្រើន កិតិ្តសព្ទ​ដ៏ពីរោះរបស់ខ្ញុំល្បីឮខ្ចរខ្ចាយទៅយ៉ាងនេះថា មហាគោវិន្ទព្រាហ្មណ៍​អាចឃើញព្រហ្មដោយផ្ទាល់ខ្លួន អាចសាកសួរ និយាយឆ្លើយឆ្លង ប្រឹក្សាជា​មួយនឹងព្រហ្មដោយផ្ទាល់ខ្លួនបាន ម្នាលអ្នកដ៏ចម្រើន តែខ្ញុំមិនបានឃើញ​ព្រហ្មសោះ មិនបានសាកសួរជាមួយនឹងព្រហ្ម មិនបាននិយាយឆ្លើយឆ្លងជា​មួយ​នឹងព្រហ្ម មិនបានប្រឹក្សាជាមួយនឹងព្រហ្មទេ ខ្ញុំគ្រាន់តែឮនូវសេចក្តី​តំណាលនេះ របស់ពួកព្រាហ្មណ៍ព្រឹទ្ធាចារ្យ មានអាយុច្រើន ជាអាចារ្យ​ប្រធាន​លើអាចារ្យ និយាយថា បុគ្គលណា សម្ងំនៅក្នុងរដូវភ្លៀងអស់ ៤ ខែ ពិចារណា នូវករុណាឈាន បុគ្គលនោះ នឹងឃើញព្រហ្មបាន នឹងសាកសួរ និយាយឆើ្លយឆ្លង ប្រឹក្សាជាមួយនឹងព្រហ្មបាន ម្នាលអ្នកដ៏ចម្រើន បើដូច្នោះ ចូរអ្នកទាំងឡាយ ស្វាធ្យាយនូវមន្តទាំងឡាយ តាមដែលបានស្តាប់មកហើយ បានរៀនមកហើយ ដោយពិស្តារចុះ ចូរប្រាប់មន្តទាំងឡាយ ដល់គ្នានិង​គ្នា​ផង​ចុះ ម្នាលអ្នកដ៏ចម្រើន ខ្ញុំប្រាថ្នាដើម្បីនឹងសម្ងំនៅក្នុងរដូវភ្លៀងអស់ ៤ ខែ ដើម្បីនឹងពិចារណានូវករុណាឈាន មិនត្រូវឲ្យអ្នកណាមួយចូល ទៅរកខ្ញុំ​ឡើយ វៀរលែងតែបុគ្គលម្នាក់ ជាអ្នកនាំអាហារទៅឲ្យ ។ ព្រាហ្មណមហា សាល និងខ្មាន់ព្រះកេសទាំងនោះ និយាយតបថា គោវិន្ទព្រាហ្មណដ៏ចម្រើន សម្គាល់ នូវកាលគួរក្នុងកាលឥឡូវនេះចុះ ។ ម្នាលអ្នកដ៏ចម្រើន គ្រានោះឯង មហាគោវិន្ទព្រាហ្មណ៍ ចូលទៅរកប្រពន្ធទាំង ៤០ នាក់ ដែលមាន​ត្រកូល​និង​ជាតិ​សើ្មគ្នា លុះចូលទៅដល់ហើយ បាននិយាយទៅនឹងប្រពន្ធទាំង ៤០ នាក់ ដែលមានត្រកូលនិងជាតិសើ្មគ្នាយ៉ាងនេះថា នែនាងដ៏ចម្រើន កិតិ្តសព្ទ​​​​ដ៏​ពី​រោះរបស់អញ ល្បីឮខ្ចរខ្ចាយទៅយ៉ាងនេះថា មហាគោវិន្ទព្រាហ្មណ៍ អាច​ឃើញព្រហ្មដោយផ្ទាល់ខ្លួន មហាគោវិន្ទព្រាហ្មណ៍ អាចសាកសួរនិយាយ​ឆ្លើយ​ឆ្លង ប្រឹក្សាជាមួយនឹងព្រហ្ម ដោយផ្ទាល់ខ្លួនបាន នែនាងដ៏ចម្រើន តែ​ខ្លួនអញ មិនបានឃើញព្រហ្មសោះ មិនបានសាកសួរ ជាមួយនឹងព្រហ្ម មិន​បាន​និយាយឆ្លើយឆ្លង ជាមួយនឹងព្រហ្ម មិនបានប្រឹក្សាជាមួយនឹងព្រហ្មទេ ខ្លួនអញ គ្រាន់តែឮនូវសេចក្តីតំណាលនេះ របស់ពួកព្រាហ្មណ៍ព្រឹទ្ធាចារ្យ មានអាយុច្រើន ជាអាចារ្យប្រធានលើអាចារ្យ និយាយថា បុគ្គលណាសម្ងំ​នៅក្នុងរដូវភ្លៀងអស់ ៤ ខែ ហើយពិចារណា នូវករុណា ឈាន បុគ្គលនោះ នឹងឃើញនូវព្រហ្ម បាននឹងសាកសួរ និយាយឆើ្លយឆ្លង ប្រឹក្សាជាមួយនឹង​ព្រហ្មបាន នែនាងដ៏ចម្រើន ឥឡូវអញប្រាថ្នា ដើម្បីនឹងសម្ងំនៅក្នុងរដូវ​ភ្លៀង​អស់ ៤ ខែ ដើម្បីនឹងពិចារណា នូវករុណាឈាន មិនត្រូវឲ្យអ្នកណា មួយ​ចូល​ទៅរកអញឡើយ វៀរលែងតែបុគ្គលម្នាក់ ជាអ្នកនាំអាហារទៅឲ្យ ។ ប្រពន្ធ​ទាំង ៤០ នាក់ ទទួលតបថា គោវិន្ទព្រាហ្មណដ៏ចម្រើន សម្គាល់នូវ កាលគួរ ក្នុងកាលឥឡូវនេះចុះ ។ ម្នាលអ្នកដ៏ចម្រើន គ្រានោះឯង មហា​គោវិន្ទព្រាហ្មណ៍ ឲ្យសាងអាស្រមថ្មី នាទិសខាងកើតព្រះនគរ ហើយសម្ងំ​នៅ​ក្នុងរដូវភ្លៀង អស់ ៤ ខែ ពិចារណានូវករុណាឈាន ។ មិនមានអ្នកណា​ចូលទៅរកគាត់ឡើយ វៀរលែងតែបុគ្គលម្នាក់ ជាអ្នកនាំអាហារទៅឲ្យ ។ ម្នាលអ្នកដ៏ចម្រើន គ្រានោះឯង កាលកន្លងទៅ ៤ ខែ ហើយ មហាគោ-​វិន្ទព្រាហ្មណ៍ កើតសេចក្តីអផ្សុក អន្ទះអនែ្ទងថា អាត្មាអញ ធ្លាប់ឮសេចក្តី​តំណាលនេះ របស់ពួកព្រាហ្មណ៍ព្រឹទ្ធាចារ្យ មានអាយុច្រើន ជាអាចារ្យ​ប្រធាន​លើអាចារ្យ និយាយថា បុគ្គលណា សម្ងំនៅក្នុងរដូវភ្លៀងអស់ ៤ ខែ ពិចារណា នូវករុណាឈាន បុគ្គលនោះ នឹងឃើញព្រហ្ម នឹងសាកសួរ និយាយ​ឆ្លើយឆ្លង ប្រឹក្សាជាមួយនឹងព្រហ្មបាន តែ (ឥឡូវនេះ) អាត្មាអញ មិនបានឃើញព្រហ្មសោះ មិនបានសាកសួរ ជាមួយនឹងព្រហ្ម មិនបាន​និយាយ​ឆ្លើយឆ្លង ជាមួយនឹងព្រហ្ម មិនបានប្រឹក្សាជាមួយនឹងព្រហ្ម ។ ម្នាល​អ្នកដ៏ចម្រើន គ្រានោះឯង សនង្កុមារព្រហ្ម បានដឹងច្បាស់នូវសេចក្តី​ត្រិះរិះ​ក្នុងចិត្ត របស់មហាគោវិន្ទព្រាហ្មណ៍ ដោយចិត្តរបស់ខ្លួនហើយ ក៏ស្រាប់តែ​បាត់​អំពីព្រហ្មលោក មកប្រាកដក្នុងទីចំពោះមុខ មហាគោវិន្ទព្រាហ្មណ៍ ប្រៀបដូចជាបុរសមានកម្លាំងលាដៃ ដែលខ្លួនបត់ចូល ឬបត់ដៃដែលខ្លួន​លា​ចេញ​ ។ ម្នាលអ្នកដ៏ចម្រើន លំដាប់នោះឯង សេចក្តីភ័យ សេចក្តីតក់ស្លុត និងការព្រឺរោម ក៏ កើតឡើងដល់មហាគោវិន្ទព្រាហ្មណ៍ ព្រោះបានឃើញរូប​ដែលខ្លួនមិនធ្លាប់ឃើញសោះ ។ ម្នាលអ្នកដ៏ចម្រើន គ្រានោះឯង មហា-​គោវិន្ទ​​ព្រាហ្មណ៍និយាយទៅនឹងសនង្កុមារព្រហ្មទាំងភិតភ័យ តក់ស្លុត ព្រឺ​រោម ដោយគាថា ថា៖</p>
        <p><a class='ref km' id='km៦៣' href='#km៦៣'>៦៣</a>បពិត្រលោកនិទ៌ុក្ខ លោកជាអ្វីហ្ន៎ ទើប​មាន​សម្បុរ មានយស មានសិរី​ (យ៉ាងនេះ) យើងមិន​ស្គាល់ បានជាសូមសួរលោក ធើ្វដូចមេ្តចហ្ន៎ យើង​នឹង​​ស្គាល់លោក ។</p>
        <p>សនង្កុមារព្រហ្មឆ្លើយថា ពួកជនតែងស្គាល់​ខ្ញុំថា ជា​កុមារ ក្នុងព្រហ្មលោក មកអស់កាលយូរហើយ ពួក ទេវតាទាំងពួងសោត ក៏ស្គាល់ខ្ញុំដែរ ម្នាលគោវិន្ទ អ្នក​ចូរ​ ដឹងយ៉ាងនេះចុះ ។</p>
        <p>មហាគោវិន្ទព្រាហ្មណ៍ និយាយថាអាសនៈ ទឹក ប្រេង សម្រាប់លាបជើង និងទឹកឃ្មុំ តែងមានដល់​ព្រហ្ម យើងសូមទទួលលោកដ៏ចម្រើន ដោយ​គ្រឿង​​ទទួល​ភ្ញៀង សូមលោកដ៏ចម្រើន ទទួល​គ្រឿង​ទទួលភ្ញៀង របស់ យើងចុះ ​ ។</p>
        <p>សនង្កុមារព្រហ្មឆើ្លយថា ម្នាលគោវិន្ទ អ្នកពោល ចំពោះ​​​គ្រឿងទទួលភ្ញៀងណា យើងព្រមទទួល​គ្រឿង ទទួលភ្ញៀងនោះ របស់អ្នក យើងបើក​ឱកាស​​ឲ្យអ្នកសួរហើយ ដើម្បីប្រយោជន៍​ក្នុង​បច្ចុប្បន្ន​​​ផង ដើម្បីសេចក្តីសុខក្នុងបរលោកផង អ្នក​ប្រាថ្នាប្រយោជន៍ណាមួយ ចូរសួរប្រយោជន៍​នោះចុះ​ ។</p>
        <p><a class='ref km' id='km៦៤' href='#km៦៤'>៦៤</a>ម្នាលអ្នកដ៏ចម្រើន គ្រានោះឯង មហាគោវិន្ទព្រាហ្មណ៍ មាន​សេចក្តី​ត្រិះរិះ យ៉ាងនេះថា សនង្កុមារព្រហ្ម បានបើកឱកាសដល់អញហើយ អាត្មាអញ គួរសួរអ្វី នឹងសនង្កុមារព្រហ្មហ្ន៎ គួរសួរប្រយោជន៍ក្នុងបច្ចុប្បន្ន ឬប្រយោជន៍ក្នុងបរលោក ។ ម្នាលអ្នកដ៏ចម្រើន គ្រានោះ មហា​គោវិន្ទ-​ព្រាហ្មណ៍ មានសេចក្តីត្រិះរិះ យ៉ាងនេះថា អាត្មាអញ ជាមនុស្សឈ្លាសវៃ ចំពោះ​ប្រយោជន៍ ក្នុងបច្ចុប្បន្នស្រាប់ហើយ ទាំងពួកជនដទៃ ក៏តែងសួរ​រក​ប្រយោជន៍ ក្នុងបច្ចុប្បន្នស្រាប់ហើយ ទាំងពួកជនដទៃ ក៏តែងសួររក​ប្រយោជន៍ ក្នុងបច្ចុប្បន្ន នឹងអាត្មាអញដែរ បើដូច្នោះ គួរតែអាត្មាអញ សួរ សនង្កុមារព្រហ្ម ចំពោះប្រយោជន៍ ក្នុងបរលោក តែមួយយ៉ាងប៉ុណ្ណោះ ។ ម្នាលអ្នកដ៏ចម្រើន គ្រានោះឯង មហាគោវិន្ទញ្រហ្មណ៍ បាននិយាយនឹង​សនង្កុមារ​ព្រហ្ម ដោយគា ថា ថា៖</p>
        <p><a class='ref km' id='km៦៥' href='#km៦៥'>៦៥</a>ខ្ញុំមានសេចក្តីសង័្សយ សូមសួរសនង្កុមារ-​ព្រហ្មដែលជាអ្នកមិនមានសេចក្តីសង័្សយ ក្នុងប្រស្នា​ទាំងឡាយ ដែលបុគ្គលដទៃគួរដឹងថា សត្វឋិតនៅ​ក្នុង​​ធម៌អ្វី សិក្សាក្នុងធម៌អ្វី ទើបដល់នូវព្រហ្មលោក ដែលមិនស្លាប់ ។</p>
        <p>សនង្កុមារព្រហ្មតបថា ម្នាលព្រាហ្មណ៍ សត្វលះ​បង់​នូវ សេចក្តីប្រកាន់ថារបស់អញ ក្នុងពួកសត្វចេញ ជា​​បុគ្គល ប្រព្រឹត្តតែម្នាក់ឯង មានចិត្តឱនទៅរក​ករុណាឈាន ប្រាសចាកក្លិនពុលគឺកិលេស វៀរ​ចាក​មេថុនធម្ម ឋិតនៅក្នុងធម៌ទាំងនេះ លុះសិក្សា​ក្នុងធម៌ទាំងនេះហើយ ទើបដល់នូវព្រហ្មលោក​ដែល​មិនស្លាប់ ។</p>
        <p><a class='ref km' id='km៦៦' href='#km៦៦'>៦៦</a>មហាគោវិន្ទព្រាហ្មណ៍ និយាយតបថា (ត្រង់ពាក្យ) របស់​​លោកដ៏ចម្រើន ថា លះបង់នូវសេចក្តីប្រកាន់ ថា របស់អញចេញដូច្នេះ ខ្ញុំ​យល់​ច្បាស់ហើយ ។ បុគ្គលពួកខ្លះ ក្នុងលោកនេះ លះបង់នូវ​គំនរ​ទ្រព្យតិ​ច​ក្តី លះបង់នូវគំនរទ្រព្យច្រើនក្តី លះបង់នូវញាតិវង្សតិចក្តី លះបង់នូវញាតិ​វង្សច្រើនក្តី ហើយកោរសក់និងពុកមាត់ ស្លៀកដណ្តប់សំពត់កាសាយៈ ចេញចាកផ្ទះ ហើយចូលទៅកាន់ផ្នួស (ត្រង់ពាក្យ) របស់លោកដ៏ចម្រើន ថា លះបង់នូវសេចក្តីប្រកាន់ ថា របស់អញចេញដូច្នេះ ខ្លួនខ្ញុំយល់ច្បាស់ហើយ ដោយប្រការដូច្នេះឯង ។ (ត្រង់ពាក្យ) របស់លោកដ៏ចម្រើនថា ជាបុគ្គល​ប្រព្រឹត្ត​តែម្នាក់ឯងដូច្នេះ ខ្ញុំយល់ច្បាស់ហើយ ។ បុគ្គលពួកខ្លះ ក្នុងលោកនេះ អាស្រ័យសេនាសនៈស្ងាត់ចៀសគេចទៅនៅតាមព្រៃ ម្លប់ឈើ ភ្នំ ជ្រោះ រអាង​​ភ្នំ ទីស្មសាន ព្រៃស្រោង ទីវាល គំនរស្លឹកឈើ (ត្រង់ពាក្យ) របស់​លោក​ដ៏ចម្រើនថា បុគ្គលប្រព្រឹត្តតែម្នាក់ឯង ដូច្នេះ ខ្ញុំយល់ច្បាស់ហើយ ដោយ​ប្រការ​ដូច្នេះឯង ។ (ត្រង់ ពាក្យ) របស់លោកដ៏ចម្រើនថា មានចិត្តឱនទៅរក នូវកុរណាឈាន ដូច្នេះ ខ្ញុំយល់ច្បាស់ហើយ ។ បុគ្គលពួកខ្លះ ក្នុងលោកនេះ មានចិត្តប្រកបដោយករុណា ផ្សាយទៅ កាន់ទិសទី ១ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤ ក៏ដូចគ្នា មានចិត្ត ប្រកបដោយករុណា​ដ៏ធំ​ទូលាយ ដល់នូវភាវៈធំ មិនមានប្រមាណ មិនមានពៀរ មិនមានព្យាបាទ ផ្សាយទៅកាន់លោក ដែលមានសត្វទាំងអស់ ដោយយកខ្លួនឯង ទៅ ប្រៀបនឹងសត្វទាំងពួង គ្រប់ទិស គឺ ទិសខាងលើ ទិសខាងក្រោម និងទិស​ទទឹង គឺ ទិសតូច ៗ ក៏ដូច្នោះដែរ (ត្រង់ពាក្យ) របស់លោកដ៏ចម្រើនថា មានចិត្តឱនទៅរកករុណាឈាន ដូច្នេះ ខ្ញុំយល់ច្បាស់ហើយដោយប្រការ ដូច្នេះឯង ។ តែថា ខ្ញុំមិនយល់ សោះ នូវពាក្យរបស់លោកដ៏ចម្រើន ដែល​និយាយចំពោះពួកក្លិនពុល (នោះ) ។</p>
        <p><a class='ref km' id='km៦៧' href='#km៦៧'>៦៧</a>បពិត្រព្រហ្ម អ្វីជាពួកក្លិនពុលក្នុងពួកសត្វ ខ្ញុំមិនស្គាល់ នូវក្លិនពុលទាំងនុ៎ះឡើយ បពិត្រលោក​ជា​អ្នកប្រាជ្ញ សូមលោកមេត្តាប្រាប់ឲ្យទាន ក្នុងទីនេះ កិលេសដូចមេ្តច ដែលរួបរឹត បក់បោកពួកសត្វ ឲ្យ​មាន​ក្លិន​អាក្រក់ នាំចូលទៅកាន់អបាយ បិទបាំងផ្លូវ​ទៅ​កាន់ព្រហ្មលោក ។ សនង្កុមារព្រហ្មឆ្លើយតបថា សេចក្តីក្រោធ ១ ការនិយាយកុហក ១ ការបញ្ឆោត​បន្លំ ១ ការទ្រុស្តមិត្រ ១ សេចក្តីកំណាញ់ស្វិតស្វាញ ១ សេចក្តីមើលងាយគេ ១ សេចក្តីច្រណែន ១ សេចក្តី​ប្រាថ្នា ១ សេចក្តីសង័្សយ ១ ការបៀត​បៀន​អ្នកដទៃ ១ លោភៈ ១ ទោសៈ ១ សេចក្តីស្រវឹង ១ សេចក្តីវង្វេង ១ ពួកសត្វដែលប្រកបដោយកិលេស​ទាំង ១៤ នេះ ឈ្មោះថា ជាអ្នកមានក្លិនពុល មិន​ទាន់​អស់ រមែងទៅកាន់អបាយ ដែលបិទបាំងផ្លូវទៅ​កាន់ព្រហ្មលោក ។</p>
        <p><a class='ref km' id='km៦៨' href='#km៦៨'>៦៨</a>មហាគោវិន្ទព្រាហ្មណ៍ និយាយថា ខ្ញុំយល់ច្បាស់ហើយ​នូវ​ក្លិនពុលទាំងឡាយ ដែលលោកដ៏ចម្រើននិយាយ តែក្លិនពុលទាំងនោះ បុគ្គល​ដែលនៅគ្រប់គ្រងផ្ទះ មិនងាយនឹងលះបង់បានឡើយ បពិត្រលោក​ដ៏ចម្រើន ខ្ញុំនឹងចេញចាកផ្ទះទៅបួស ។ សនង្កុមារព្រហ្ម និយាយតបថា គោវិន្ទព្រាហ្មណ៍ដ៏ចម្រើន សម្គាល់នូវកាលគួរ ក្នុងកាលឥឡូវនេះចុះ ។ ម្នាល​អ្នកដ៏ចម្រើន គ្រានោះឯង មហាគោវិន្ទព្រាហ្មណ៍ ចូលទៅគាល់ព្រះ​បាទរេណុ លុះចូលទៅដល់ហើយ បានក្រាបទូលព្រះបាទរេណុយ៉ាងនេះថា ឥឡូវនេះ សូមព្រះអង្គដ៏ចម្រើន ស្វែងរកបុរោហិតឯទៀត សម្រាប់នឹង​ប្រឹក្សា​ការ រាជការរបស់ព្រះអង្គដ៏ចម្រើនចុះ បពិត្រព្រះអង្គដ៏ចម្រើន ខ្ញុំព្រះអង្គ​ប្រាថ្នា ដើម្បីនឹងចេញចាកផ្ទះទៅបួស ដ្បិតខ្ញុំព្រះអង្គឮព្រហ្មនិយាយអំពីក្លិន​ពុលទាំងឡាយហើយ តែក្លិនពុលទាំងនោះ បុគ្គលនៅគ្រប់គ្រងផ្ទះ មិនងាយ​នឹងលះបង់បានទេ បពិត្រព្រះអង្គដ៏ចម្រើន ខ្ញុំព្រះអង្គនឹងចេញ​ចាក​ផ្ទះទៅ​បួស ។</p>
        <p><a class='ref km' id='km៦៩' href='#km៦៩'>៦៩</a>មហាគោវិន្ទព្រាហ្មណ៍ ក្រាបទូលថា​ខ្ញុំព្រះ​អង្គ​សូម ក្រាបទូលព្រះបាទរេណុ ជាម្ចាស់ផែនដី សូម​ព្រះ​អង្គ​ទ្រង់ ជ្រាបដោយកិច្ចរាជការចុះ ខ្ញុំព្រះអង្គ លែង​ត្រេកអរក្នុង តំណែងបុរោហិតហើយ ។</p>
        <p>ព្រះបាទរេណុ ត្រាស់ថា បើអ្នកខ្វះខាត ដោយវត្ថុ​ទាំង​​ឡាយ ដែលត្រូវការ យើងនឹងបំពេញឲ្យអ្នក បើបុគ្គល​ណាបៀតបៀនអ្នក យើងជាម្ចាស់ នៃសេនា​លើផែនដីនឹងហាមប្រាម បុគ្គលនោះ អ្នកទុកដូច​ជាបិតា យើងទុកដូចជាបុត្រ ម្នាលគោវិន្ទ សូមអ្នកកុំ​លះ​បង់យើងឡើយ ។</p>
        <p>មហាគោវិន្ទព្រាហ្មណ៍ ក្រាបទូលថា ការខ្វះខាត​ដោយ​​វត្ថុទាំងឡាយ ដែលត្រូវការ (នៃខ្ញុំព្រះអង្គ) មិន​មាន​ទេ បុគ្គលអ្នកបៀតបៀនខ្ញុំព្រះអង្គ ក៏មិន​មាន​ដែរ ប៉ុនែ្តខ្ញុំព្រះអង្គ បានស្តាប់ពាក្យរបស់​អមនុស្ស​ហើយ ហេតុនោះ បានជាខ្ញុំព្រះអង្គ មិន​ត្រេកអរ​ក្នុងផ្ទះទេ ។</p>
        <p>ព្រះបាទរេណុ ទ្រង់ត្រាស់ថា អមនុស្សមានភេទដូច​មេ្តច បាននិយាយសេចក្តីដូចមេ្តចនឹងអ្នក ដែលអ្នក​បាន​ស្តាប់ហើយ នឹងលះបង់នូវផ្ទះទាំងឡាយ របស់​យើងផងនូវយើងផង នូវជនទាំងអស់ផង ​។</p>
        <p>មហាគោវិន្ទព្រាហ្មណ៍ ក្រាបទូលថា កាលពីដើម​ខ្ញុំ​ព្រះ​អង្គ ចូលទៅពួនសម្ងំនៅតែម្នាក់ឯង កាលដែល​ខ្ញុំព្រះអង្គ ប្រាថ្នាដើម្បីបូជាយ័ញ្ញ​ ខ្ញុំព្រះអង្គ ក៏​ប្រមូល​ស្បូវនិងស្លឹកឈើ​ មកគរ បង្កាត់ភើ្លងឲ្យឆេះ​ឡើង ។​ លំដាប់នោះ ស្រាប់តែ សនង្កុមារព្រហ្ម មក​អំពីព្រហ្មលោក ប្រាកដ (នៅមុខ) នៃ ខ្ញុំព្រះអង្គ ព្រហ្ម​​នោះ បានដោះស្រាយប្រស្នានឹងខ្ញុំព្រះអង្គ ឯ ខ្ញុំព្រះអង្គ ក៏បានស្តាប់នូវសេចក្តីនោះហើយ ទើប​លែង​ត្រេកអរក្នុងផ្ទះ ។</p>
        <p>ព្រះបាទរេណុ មានព្រះរាជឱង្ការថា ម្នាលគោវិន្ទ អ្នក និយាយពាក្យណា យើងក៏ជឿពាក្យនោះ របស់​អ្នកដ៏ចម្រើន អ្នកបានស្តាប់ពាក្យអមនុស្សហើយ នឹងប្រព្រឹត្តទៅដោយឡែកដូចមេ្តច យើងនោះ នឹង​ប្រព្រឹត្តតាមអ្នកដែរ ម្នាលគោវិន្ទ (ព្រោះថា) អ្នកដ៏​ចម្រើន ជាគ្រូរបស់យើង ស្រាប់ហើយ ។ អ្នកប្រៀប​ដូចកែវមណីនិងកែវពៃទូរ្យ មិនមានប្រេះឆារ ថ្លា​ស្អាត យើងបានឮ យ៉ាងនេះហើយ នឹងប្រព្រឹត្តតាម​ពាក្យប្រដៅរបស់អ្នកគោវិន្ទ ។</p>
        <p><a class='ref km' id='km៧០' href='#km៧០'>៧០</a>ព្រះបាទរេណុ មានព្រះរាជឱង្ការថា ប្រសិនបើគោវិន្ទព្រាហ្មណ៍​ដ៏ចម្រើន នឹងចេញចាកផ្ទះហើយចូលទៅកាន់ផ្នួស យើងនឹង​ចេញ​ចាកផ្ទះទៅបួសដែរ បើគតិ របស់អ្នកយ៉ាងណា គតិរបស់យើង​នឹងទៅ​ជាយ៉ាងនោះដែរ ។ ម្នាលអ្នកដ៏ចម្រើន គ្រានោះឯង មហាគោវិន្ទព្រាហ្មណ៍ ចូលទៅគាល់ក្សត្រទាំង ៦ អង្គនោះ លុះចូលទៅដល់ហើយ បានក្រាប​ទូលក្សត្រទាំង ៦ អង្គនោះ យ៉ាងនេះថា បពិត្រព្រះអង្គ ឥឡូវនេះ សូម​ព្រះអង្គ​ទាំងឡាយដ៏ចម្រើន ស្វែងរកបុរោហិតដទៃទៀត សម្រាប់នឹង​ប្រឹក្សា​កិច្ច ការរដ្ឋ របស់ព្រះអង្គទាំងឡាយដ៏ចម្រើនចុះ បពិត្រព្រះអង្គ ខ្ញុំព្រះអង្គ​ប្រាថ្នា ដើម្បីនឹងចេញចាក​ផ្ទះទៅបួស ដ្បិតខ្ញុំព្រះអង្គបានឮព្រហ្មនិយាយ អំពីក្លិនពុលទាំងឡាយហើយ ក្លិនពុលទាំងនោះ បុគ្គលនៅគ្រប់គ្រងផ្ទះ មិន​ងាយ​នឹងលះបង់បានឡើយ បពិត្រព្រះអង្គ ខ្ញុំព្រះអង្គនឹងចេញចាក​ផ្ទះទៅ​បួស ។ ម្នាលអ្នកដ៏ចម្រើន គ្រានោះឯង ពួកក្សត្រទាំង ៦​ អង្គនោះ ចៀស​ចេញទៅក្នុងទីដ៏សមគួរ ហើយគិតព្រមគ្នាថា ធម្មតា ពួកព្រាហ្មណ៍ទាំងនេះ ជាបុគ្គល​ល្មោភនឹងទ្រព្យ បើដូច្នោះ គួរយើងល្បួងមហាគោវិន្ទព្រាហ្មណ៍​ដោយទ្រព្យ ។ ក្សត្រទាំង ៦ អង្គនោះ ក៏ចូលទៅរកមហាគោវិន្ទព្រាហ្មណ៍ ហើយថែ្លងសេចក្តីយ៉ាងនេះថា ម្នាលអ្នកដ៏ចម្រើន សម្បត្តិក្នុងរាជ្យទាំង ៧ នេះមានច្រើន ព្រោះហេតុនោះ អ្នកដ៏ចម្រើន ត្រូវការដោយសម្បត្តិប៉ុន្មាន ចូរ​យក​សម្បត្តិ ប៉ុណ្ណោះចុះ ។ មហាគោវិន្ទព្រាហ្មណ៍ក្រាបទូលថា កុំឡើយ​ព្រះអង្គ សម្បត្តិរបស់ខ្ញុំ ព្រះអង្គនេះបរិបូណ៌ហើយ ជាសម្បត្តិ​ដែលព្រះ​អង្គ​ដ៏ចម្រើនទាំងឡាយប្រទានឲ្យ ខ្ញុំព្រះអង្គ លះចោលសម្បត្តិទាំងអស់ ហើយ​នឹង​ចេញចាកផ្ទះទៅបួស តាមពាក្យដែល ខ្ញុំព្រះអង្គ បានឮព្រហ្មនិយាយ អំពី​ក្លិន​ពុលទាំងឡាយ ហើយក្លិនពុលទាំងនោះ បុគ្គលនៅគ្រប់គ្រងផ្ទះ មិន​ងាយ​នឹងលះបង់បានឡើយ បពិត្រព្រះអង្គដ៏ចម្រើន ខ្ញុំព្រះអង្គ នឹងចេញ​ចាក​ផ្ទះទៅបួស ។ ម្នាលអ្នកដ៏ចម្រើន គ្រានោះឯង ក្សត្រទាំង ៦​ អង្គ​នោះ ចៀសចេញទៅក្នុងទីដ៏សមគួរ ហើយគិតព្រមគ្នា យ៉ាងនេះថា ធម្មតា​ពួកព្រាហ្មណ៍ទាំងនេះ ជាបុគ្គលល្មោភនឹងស្រ្តី បើដូច្នោះ គួរយើងលួង​លោម​មហាគោវិន្ទព្រាហ្មណ៍ ដោយពួកស្រ្តី ។ ក្សត្រទាំង ៦ អង្គនោះ ក៏ចូលទៅរកមហាគោវិន្ទព្រាហ្មណ៍ហើយ ថែ្លងសេចក្តីយ៉ាងនេះថា ម្នាលអ្នក​ដ៏ចម្រើន ពួកស្រ្តីក្នុងរាជ្យទាំង ៧ នេះ មានច្រើន ព្រោះហេតុនោះ អ្នកដ៏​ចម្រើន ត្រូវការដោយពួកស្រ្តីប៉ុន្មាននាក់ ចូរនាំយកពួកស្រ្តីប៉ុណ្ណោះ ចុះ ។ មហា​គោវិន្ទព្រាហ្មណ៍ ក្រាបទូលថា កុំឡើយព្រះអង្គ អម្បាលដូចជា ភរិយាទាំង ៤០ នាក់ របស់ខ្ញុំព្រះអង្គនេះ សុទ្ធតែមានជាតិនិងត្រកូលស្មើគ្នា (មេ្តចក៏) ខ្ញុំព្រះអង្គ នឹងលះចោលភរិយាទាំងអស់នោះ ហើយចេញចាក​ផ្ទះ​ទៅបួស តាម​ដែលខ្ញុំព្រះអង្គ បានឮព្រហ្មនិយាយ អំពីក្លិនពុល​ទាំងឡាយ​ហើយ តែថា ក្លិនពុលទាំងនោះ បុគ្គលនៅ គ្រប់គ្រងផ្ទះ មិនងាយនឹង​លះបង់​បានទេ បពិត្រព្រះអង្គ ខ្ញុំព្រះអង្គ នឹងចេញចាកផ្ទះ ទៅបួស ។ ក្សត្រទាំង ៦ អង្គ ត្រាស់ថា បើគោវិន្ទព្រាហ្មណ៍ដ៏ចម្រើន នឹងចេញចាក ផ្ទះទៅបួស ពួក​យើង ក៏ចេញចាកផ្ទះទៅបួសដែរ បើគតិរបស់អ្នក យ៉ាងណា គតិរបស់ពួក​យើង ក៏យ៉ាងនោះដែរ​ ។</p>
        <p><a class='ref km' id='km៧១' href='#km៧១'>៧១</a>មហាគោវិន្ទព្រាហ្មណ៍ ទូលថា បុថុជ្ជន​តែងជាប់នៅក្នុងកាមទាំងឡាយណា បើព្រះអង្គ​ទាំង​ឡាយ នឹងលះបង់នូវ កាមទាំងឡាយនោះចេញ សូមព្រះអង្គប្រារព្ធនូវការព្យាយាមឲ្យមាំ ប្រកប​ដោយ​កម្លាំងនៃខន្តិធម៌ (ផង) ។ នេះ ជាផ្លូវត្រង់ នេះ​ជា​ផ្លូវប្រសើរ​ ដែលពួកសប្បុរស តែងរក្សា ព្រះ​សទ្ធម្ម​​ដើម្បីទៅកើតក្នុងព្រហ្មលោក ។</p>
        <p><a class='ref km' id='km៧២' href='#km៧២'>៧២</a>ក្សត្រទាំង ៦ អង្គ ត្រាស់ថា បើដូច្នោះ សូមមហាគោវិន្ទដ៏ចម្រើន រង់ចាំ អស់ ៧ ឆ្នាំ (សិន) លុះកន្លង ៧ ឆ្នាំហើយ ពួកយើង​នឹង​ចេញចាក​ផ្ទះ​ទៅបួស បើគតិ របស់អ្នកយ៉ាងណា គតិរបស់ពួកយើង ក៏យ៉ាងនោះដែរ ។ មហា​គោវិន្ទព្រាហ្មណ៍ ក្រាបទូលថា បពិត្រព្រះអង្គដ៏ចម្រើន ៧ ឆ្នាំ យូរ​ណាស់ ខ្ញុំព្រះអង្គ មិនអាចនឹងរង់ចាំព្រះអង្គដល់ ៧ ឆ្នាំបានទេ បពិត្រ​ព្រះ​អង្គ​ដ៏ចម្រើន នរណាឡើយ នឹងអាចដឹងនូវជីវិតបាន ព្រោះបុគ្គល​ត្រូវតែ​ទៅកាន់បរលោក បុគ្គលត្រូវយល់ដោយប្រាជ្ញា ត្រូវធ្វើកុសល​ ត្រូវប្រព្រឹត្ត​ព្រហ្ម​ចរិយធម៌ សត្វដែលកើតមកហើយ ឈ្មោះថា មិនស្លាប់ គ្មានទេ តាម​ដែល​ខ្ញុំ​ព្រះអង្គបានឮព្រហ្មនិយាយអំពីក្លិនពុលទាំងឡាយហើយ ក្លិនពុល ទាំងនោះ បុគ្គលនៅគ្រប់គ្រងផ្ទះ មិនងាយនឹងលះបង់បានឡើយ បពិត្រព្រះ​អង្គដ៏ចម្រើន ខ្ញុំព្រះអង្គ នឹងចេញចាកផ្ទះទៅកាន់ផ្នួស ។ ក្សត្រទាំង ៦ អង្គ​មាន ព្រះរាជឱង្ការ ថា បើដូច្នោះ សូមគោវិន្ទព្រាហ្មណ៍ដ៏ចម្រើន រង់ចាំអស់ ៦ ឆ្នាំសិន ។បេ។ រង់ចាំអស់ ៥ ឆ្នាំសិន។ រង់ចាំអស់ ៤ ឆ្នាំសិន ។ រង់ចាំអស់ ៣ ឆ្នាំសិន ។ រង់ចាំអស់ ២ ឆ្នាំសិន ។ រង់ចាំអស់ ១ ឆ្នាំសិន លុះដល់កន្លង ១​ ឆ្នាំហើយ ពួកយើងនឹងចេញចាកផ្ទះទៅបួសដែរ បើគតិរបស់អ្នក យ៉ាងណា​គតិរបស់ពួកយើង ក៏យ៉ាងនោះដែរ ។ មហាគោវិន្ទព្រាហ្មណ៍ ក្រាបទូលថា បពិត្រ​ព្រះអង្គដ៏ចម្រើន ១ ឆ្នាំយូរណាស់ ខ្ញុំព្រះអង្គមិនអាច នឹងរង់ចាំព្រះ​អង្គ អស់ ១ ឆ្នាំបានទេ បពិត្រព្រះអង្គដ៏ចម្រើន នរណាហ្ន៎ អាចដឹងនូវជីវិត​បាន ព្រោះបុគ្គលត្រូវតែទៅកាន់បរលោក បុគ្គលត្រូវយល់ដោយប្រាជ្ញា ត្រូវ ធ្វើកុសល​ ត្រូវប្រព្រឹត្ត ព្រហ្មចរិយធម៌ សត្វដែលកើតហើយ ឈ្មោះថា មិន​ស្លាប់ គ្មានទេ ព្រោះខ្ញុំព្រះអង្គ បានឮព្រហ្មនិយាយអំពីក្លិនពុល​ទាំងឡាយ​ហើយ ក្លិនពុលទាំងនោះ បុគ្គលនៅគ្រប់គ្រងផ្ទះ មិនងាយនឹងលះបង់​បាន​ឡើយ បពិត្រព្រះអង្គដ៏ចម្រើន ខ្ញុំព្រះអង្គ នឹងចេញចាកផ្ទះទៅកាន់បួស ។ ក្សត្រទាំង ៦ អង្គ មានព្រះរាជឱង្ការថា បើដូច្នោះ សូមគោវិន្ទព្រាហ្ម​ណ៍​ដ៏ចម្រើន រង់ចាំអស់ ៧ ខែសិន លុះកន្លង ៧ ខែហើយ ពួកយើង នឹងចេញ​ចាក​ផ្ទះទៅបួស គតិរបស់អ្នកយ៉ាងណា គតិរបស់ពួកយើង ក៏ យ៉ាងនោះដែរ ។ មហាគោវិន្ទព្រាហ្មណ៍ ក្រាបទូលថា បពិត្រព្រះអង្គដ៏ចម្រើន ៧ ខែ យូរ​ណាស់ ខ្ញុំព្រះអង្គ មិនអាចនឹងរង់ចាំព្រះអង្គអស់ ៧ ខែ បានទេ បពិត្រព្រះ​អង្គដ៏ចម្រើន នរណាហ្ន៎ អាចដឹងនូវជីវិតបាន ព្រោះបុគ្គលត្រូវតែទៅ​កាន់​បរលោក បុគ្គលត្រូវយល់ដោយប្រាជ្ញា ត្រូវធ្វើកុសល​ ត្រូវប្រព្រឹត្ត​ព្រហ្មចរិយ​ធម៌ សត្វដែលកើតហើយ ឈ្មោះថាមិនស្លាប់ គ្មានទេ ព្រោះខ្ញុំព្រះអង្គបាន​ឮព្រហ្មនិយាយ អំពីក្លិនពុលទាំងឡាយហើយ ក្លិនពុលទាំងនោះ បុគ្គល​នៅគ្រប់គ្រងផ្ទះ មិនងាយនឹងលះបង់បានឡើយ បពិត្រព្រះអង្គដ៏ចម្រើន ខ្ញុំ​ព្រះ​អង្គ នឹងចេញចាកផ្ទះទៅកាន់បួស ។ ក្សត្រទាំង ៦ អង្គ មានព្រះរាជ​ឱង្ការថា បើដូច្នោះ សូមគោវិន្ទព្រាហ្មណ៍ដ៏ចម្រើន រង់ចាំអស់ ៦ ខែសិន ។បេ។ រង់ចាំអស់ ៥ ខែសិន ។ រង់ចាំអស់ ៤ ខែសិន ។ រង់ចាំអស់ ៣ ខែសិន ។ រង់ចាំអស់ ២ ខែសិន ។ រង់ចាំអស់ ១ ខែសិន ។ រង់ចាំអស់ កន្លះខែសិន លុះ​ដល់​កន្លង កន្លះខែទៅហើយ ពួកយើងនឹងចេញចាកផ្ទះទៅបួស គតិរបស់​អ្នក យ៉ាងណា​ គតិរបស់ពួកយើង ក៏យ៉ាងនោះដែរ ។ មហាគោវិន្ទ-​ព្រាហ្មណ៍ ក្រាបទូលថា បពិត្រព្រះអង្គដ៏ចម្រើន កន្លះខែយូរណាស់ ខ្ញុំព្រះ​អង្គ មិនអាចនឹងរង់ចាំព្រះអង្គ អស់កន្លះខែបានទេ បពិត្រព្រះអង្គដ៏ចម្រើន នរណាហ្ន៎ អាចដឹងនូវជីវិតបាន ព្រោះបុគ្គលត្រូវតែទៅកាន់បរលោក បុគ្គល​ត្រូវយល់ដោយប្រាជ្ញា ត្រូវធ្វើកុសល​ ត្រូវប្រព្រឹត្តព្រហ្មចរិយធម៌ សត្វដែល​កើត​មកហើយ ឈ្មោះថាមិនស្លាប់គ្មានទេ ព្រោះខ្ញុំព្រះអង្គ បានឮព្រហ្ម និយាយ អំពីក្លិនពុលទាំងឡាយហើយ ក្លិនពុលទាំងនោះ បុគ្គលនៅគ្រប់​គ្រង​ផ្ទះ មិនងាយនឹងលះបង់បានឡើយ បពិត្រព្រះអង្គដ៏ចម្រើន ខ្ញុំព្រះអង្គ នឹងចេញចាកផ្ទះទៅកាន់បួស ។ ក្សត្រទាំង ៦ អង្គ មានព្រះរាជឱង្ការថា បើដូច្នោះ សូមគោវិន្ទព្រាហ្ម​ណ៍ដ៏ចម្រើន រង់ចាំអស់ ៧ ថ្ងៃសិន ទម្រាំ​ពួក​យើងប្រៀនប្រដៅកូន និងបងប្អូនរបស់ខ្លួនក្នុងរាជសម្បត្តិ លុះកន្លង ៧ ថ្ងៃហើយ ពួកយើង នឹងចេញចាកផ្ទះទៅបួស គតិរបស់អ្នកយ៉ាងណា គតិរបស់ពួកយើង ក៏យ៉ាងនោះដែរ ។ មហាគោវិន្ទព្រាហ្មណ៍ ក្រាបទូលថា បពិត្រព្រះអង្គដ៏ចម្រើន ៧ ថ្ងៃ មិនយូរប៉ុន្មានទេ ខ្ញុំព្រះអង្គ នឹងរង់ចាំព្រះអង្គ​អស់ ៧ ថ្ងៃបាន ។ ម្នាលអ្នកដ៏ចម្រើន គ្រានោះឯង មហាគោវិន្ទព្រាហ្មណ៍ ចូលទៅរកព្រាហ្មណ មហាសាលទាំង ៧ នាក់ និងនាយខ្មាន់ព្រះកេស ៧០០ នាក់ លុះចូលទៅដល់ហើយ ក៏និយាយនឹងព្រាហ្មណមហាសាលទាំង ៧ នាក់ និងនាយខ្មាន់ព្រះកេសទាំង ៧០០ នាក់ យ៉ាងនេះថា ឥឡូវនេះ សូមអ្នកដ៏ចម្រើនទាំងឡាយ រកអាចារ្យឯទៀត ឲ្យបង្រៀនមន្ត ដល់អ្នក​ទាំង​ឡាយ​ដ៏ចម្រើនចុះ ម្នាលអ្នកដ៏ចម្រើន យើងប្រាថ្នានឹងចេញចាកផ្ទះទៅ បួស តាមដែលខ្ញុំបានឮព្រហ្មនិយាយ អំពីក្លិនពុលទាំងឡាយហើយ ក្លិនពុល​ទាំងនោះ បុគ្គលនៅគ្រប់គ្រងផ្ទះ មិនងាយនឹងលះបង់បានឡើយ ម្នាលអ្នក​ដ៏ចម្រើន ខ្ញុំនឹងចេញចាកផ្ទះទៅបួស ។ ព្រាហ្មណមហាសាល និងនាយ​ខ្មាន់​ព្រះកេសនិយាយតបថា សូមគោវិន្ទព្រាហ្មណ៍ដ៏ចម្រើន កុំអាលចេញ​ចាក​ផ្ទះ​ទៅបួសឡើយ បពិត្រអ្នកដ៏ចម្រើន ធម្មតាបព្វជ្ជាមានសក្តិតូច មាន​លាភ​តិច ឯភាពជាព្រហ្មមានសក្តិធំ មានលាភច្រើន ។ មហាគោវិន្ទ​ព្រាហ្មណ៍​តបថា អ្នកដ៏ចម្រើនទាំងឡាយ កុំនិយាយយ៉ាងនេះឡើយ អ្នកដ៏ ចម្រើន​ទាំងឡាយ កុំនិយាយយ៉ាងនេះថា បព្វជ្ជាមានសក្តិតូច មានលាភតិច ឯភាព ជាព្រហ្ម មានសក្តិធំ មានលាភច្រើន ម្នាលអ្នកដ៏ចម្រើនទាំងឡាយ បុគ្គលណាហ្ន៎ វៀរលែងតែខ្ញុំចេញដែលមានសក្តិធំ មានលាភច្រើនជាង ម្នាលអ្នកទាំងឡាយ ឥឡូវនេះ ខ្ញុំដូចជាសេ្តច របស់សេ្តចទាំងឡាយ ឬដូច​ជាព្រហ្ម របស់ព្រាហ្មណ៍ទាំងឡាយ ដូចជាទេវតា របស់គហបតីទាំងឡាយ ខ្ញុំនឹងលះបង់នូវភាវៈជាធំនោះទាំងអស់ ហើយចេញចាកផ្ទះទៅបួស តាម​ដែល​ខ្ញុំបានឮព្រហ្មនិយាយ អំពីក្លិនពុលទាំងឡាយហើយ ក្លិនពុលទាំង​នោះ បុគ្គលនៅគ្រប់គ្រងផ្ទះ មិនងាយនឹងលះបង់បានឡើយ ម្នាលអ្នក ដ៏​ចម្រើន​ទាំងឡាយ ខ្ញុំនឹងចេញចាកផ្ទះទៅបួស ។ ពួកព្រាហ្មណមហា​សាល​ទាំង​នោះ ឆើ្លយតបថា បើគោវិន្ទព្រាហ្មណ៍ ចេញចាកផ្ទះទៅបួស យើងទាំង​ឡាយ នឹងចេញចាកផ្ទះទៅបួសដែរ បើគតិរបស់អ្នក យ៉ាងណា គតិរបស់​ពួកយើង​ ក៏យ៉ាងនោះដែរ ។ ម្នាលអ្នកដ៏ចម្រើន គ្រានោះ មហាគោវិន្ទ-​ព្រាហ្មណ៍ ចូលទៅរកភរិយា ទាំង ៤០ នាក់ ដែលមានជាតិនិងត្រកូលសើ្មគ្នា លុះចូលទៅដល់ហើយ បាននិយាយនឹងភរិយា ទាំង ៤០ នាក់ ដែលមាន​ជាតិនិងត្រកូលស្មើគ្នាយ៉ាងនេះថា ម្នាលនាងដ៏ចម្រើន នាងណា ចង់ទៅ នាងនោះចូរទៅកាន់ត្រកូលញាតិទាំងឡាយនៃខ្លួនចុះ ឬចូររកភស្តាដទៃ​ទៀត ចុះ នែនាងដ៏ចម្រើន អញប្រាថ្នានឹងចេញចាកផ្ទះទៅបួស ព្រោះអញ បាន​ឮព្រហ្ម និយាយអំពីក្លិនពុលទាំងឡាយហើយ ក្លិនពុលទាំងនោះ បុគ្គល​នៅគ្រប់គ្រងផ្ទះ មិនងាយនឹងលះបង់បានឡើយ ហៃនាងដ៏ចម្រើន អញនឹង​ចេញចាកផ្ទះទៅបួស ។ ពួកភរិយាជម្រាបថា ខ្លួនលោកស្រាប់ហើយ ជា​ញាតិរបស់ពួកយើងដែលជាអ្នកប្រាថ្នានូវញាតិ មួយទៀត ខ្លួនលោក​ស្រាប់​ហើយ ជាភស្តា​របស់ពួកយើងដែលជាអ្នកប្រាថ្នា នូវភស្តា បើលោក​គោវិន្ទដ៏ចម្រើន នឹងចេញចាកផ្ទះទៅបួស ពួកយើងនឹងចេញចាក ផ្ទះទៅ​បួសដែរ បើគតិរបស់លោកយ៉ាងណា គតិ​របស់ពួកយើង ក៏យ៉ាងនោះដែរ ។ ម្នាលអ្នកដ៏ចម្រើន លុះកន្លង ៧ ថៃ្ងទៅហើយ មហាគោវិន្ទព្រាហ្មណ៍ បាន​កោរសក់ និងពុកមាត់ ហើយស្លៀកពាក់សំពត់កាសាយៈរួច ចេញចាក​ផ្ទះ​ទៅបួស ជាបុគ្គល គ្មានប្រយោជន៍ដោយកិច្ចក្នុងផ្ទះ ។ ក្សត្រទាំង ៧ ព្រះអង្គ ដែលបានមុទ្ធាភិសេកហើយផង ព្រាហ្មណមហាសាលទាំង ៧ នាក់ផង នាយ​ខ្មាន់ព្រះកេសទាំង ៧០០ នាក់ផង ភរិយាទាំង ៤០ នាក់ ដែលមានជាតិ​និងត្រកូលស្មើគ្នាផង ពួកក្សត្រច្រើនពាន់ផង ពួកព្រាហ្មណ៍ច្រើនពាន់ផង ពួកគហបតីច្រើនពាន់ផង ពួកស្រីស្នំជាច្រើនផង ស្រ្តីអ្នកស្រុកទាំង​ឡាយជា​ច្រើនផង (បានឃើញ) មហាគោវិន្ទព្រាហ្មណ៍ បួសរួចហើយ ក៏ កោរសក់ និង​ពុកមាត់ស្លៀកពាក់សំពត់កាសាយៈរួច ចេញចាកផ្ទះទៅបួសតាម មហា​គោវិន្ទព្រាហ្មណ៍ ដែលបួសជាបុគ្គលគ្មានប្រយោជន៍ដោយផ្ទះហើយ​ដែរ ។ ម្នាលអ្នកដ៏ចម្រើន សេចក្តីតំណាលថា មហាគោវិន្ទព្រាហ្មណ៍មាន​បរិស័ទ​នោះហែហម ចោមរោម ត្រាច់ទៅកាន់ចារិកក្នុងស្រុក និគម និងរាជធានី​ទាំងឡាយ ។ ម្នាលអ្នកដ៏ចម្រើន សម័យនោះ មហាគោវិន្ទព្រាហ្មណ៍ ចូល​ទៅកាន់ស្រុកណា ឬនិគមណា ដូចជាសេ្តចរបស់សេ្តចទាំងឡាយ ដូចជា​ព្រហ្ម​របស់ព្រាហ្មណ៍ទាំងឡាយ ដូចជាទេវតារបស់គហបតីទាំងឡាយ ក្នុង​ស្រុក​នោះ ឬនិគមនោះ ។ ម្នាលអ្នកដ៏ចម្រើន ក៏ សម័យនោះ ពួកមនុស្ស​ណា​កណ្តាស់ ឬរអិលភ្លាត់ ពួកមនុស្សនោះ ក៏លាន់មាត់ យ៉ាងនេះថា សូម​នមស្ការ ​ចំពោះមហាគោវិន្ទព្រាហ្មណ៍ សូមនមស្ការ ចំពោះមហាគោវិន្ទ-​ញ្រហ្មណ៍ សូមនមស្ការ ចំពោះបុរោហិតទាំង ៧ ។ មហាគោវិន្ទញ្រហ្មណ៍​មានចិត្តប្រកបដោយមេត្តា មិនមានពៀរ មិនមានព្យាបាទ ផ្សាយទៅ​កាន់​ទិសទី ១ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤ ក៏ដូចគ្នា មានចិត្តប្រកបដោយមេត្តា ដ៏ធំទូលាយ ដល់នូវភាវៈជាធំ មិនមានប្រមាណ មិនមានពៀរ មិនមានព្យាបាទ ផ្សាយទៅកាន់លោក ដែលមានសត្វទាំងអស់ ដោយយកខ្លួនឯង ទៅប្រៀបនឹងសត្វទាំងអស់ គ្រប់ទិស គឺ ទិសខាងលើ ទិស​​ខាង​ក្រោម និងទិសទទឹង គឺទិសតូច ៗ ក៏ដូច្នោះដែរ មានចិត្តប្រកប​ដោយករុណា ។បេ។ មានចិត្តប្រកបដោយមុទិតា ។បេ។ មានចិត្តប្រកប ដោយឧបេក្ខា ។បេ។ មិនតែប៉ុណ្ណោះ បានទាំងប្រាប់ផ្លូវ ដើម្បីឲ្យកើតជាមួយ​នឹងព្រហ្ម ក្នុងព្រហ្មលោក ដល់សាវ័កទាំងឡាយ ។ ម្នាលអ្នកដ៏ចម្រើន សម័យ​នោះឯង ពួកសាវ័កណា របស់មហាគោវិន្ទព្រាហ្មណ៍​ ដឹងច្បាស់នូវ​ពាក្យប្រៀនប្រដៅសព្វគ្រប់ ហើយពួកសាវ័កនោះ លុះរំលាងខន្ធ បន្ទាប់អំពី​មរណភាពទៅ ក៏បានទៅកើតក្នុង សុគតិព្រហ្មលោក ។ ពួកសាវ័កណា មិន​ដឹង​ច្បាស់នូវពាក្យប្រៀនប្រដៅសព្វគ្រប់ទេ ពួកសាវ័កនោះ លុះរំលាងខន្ធ បន្ទាប់​អំពីមរណកាលទៅ ពួកខ្លះទៅកើតជាមួយនឹង ទេវតា ជាន់បរ​និមិ្មត-​វសវត្តី ពួកខ្លះទៅកើតជាមួយនឹងទេវតាជាន់និម្មានរតី ពួកខ្លះទៅកើត​ជា​មួយ​​នឹងទេវតា ជាន់តុសិត ពួកខ្លះ​ទៅកើតជាមួយនឹងទេវតា ជាន់យាមៈ ពួក ខ្លះទៅកើតជាមួយនឹងទេវតា ជាន់តាវត្តិង្ស ពួកខ្លះទៅកើតជាមួយនឹងទេវតា ជាន់ ចាតុម្មហារាជិកៈ ។ ពួកជនណាបំពេញវត្តដ៏ថោកទាប ជាងគេទាំង​អស់ ពួកជនទាំងនោះ ទៅកើតក្នុងពួកគន្ធព្វ ។ ឯបព្វជ្ជា របស់កុលបុត្រ​ទាំងអស់នោះ មិនសោះសូន្យ មិនប្រកបដោយទោសទេ ប្រកបតែដោយ​ផល ប្រកបតែដោយសេចក្តីចម្រើន (អាច កើតក្នុងព្រហ្មលោកបាន) ដោយ​ប្រការ​​ដូច្នោះឯង ។ បញ្ចសិខគន្ធព្វបុត្រ ក្រាបទូលថា ព្រះមានព្រះភាគ ទ្រង់រលឹកឃើញដំណើរនោះដែរឬ​ ។ ព្រះមានព្រះភាគ ទ្រង់ត្រាស់ថា ម្នាល​បញ្ចសិខៈ តថាគតនឹកឃើញដែរថា សម័យនោះ តថាគតបានកើតជាមហា គោវិន្ទព្រាហ្មណ៍ តថាគតសមែ្តងប្រាប់ផ្លូវ ដើម្បីឲ្យកើតជាព្រហ្ម នាព្រហ្ម​លោកនោះ ដល់ពួកសាវ័កទាំងឡាយ ម្នាលបញ្ចសិខៈ ឯព្រហ្មចរិយធម៌​នោះ​ឯង មិនមែនប្រព្រឹត្តទៅ ដើម្បីនឿយណាយ ដើម្បីប្រាសចាករាគៈ ដើម្បីរំលត់ (កិលេស) ដើម្បីស្ងប់រម្ងាប់ ដើម្បីដឹងច្បាស់ ដើម្បីត្រាស់ដឹង ដើម្បី​ព្រះនិញ្វន បានទេ (គ្រាន់តែឲ្យបានទៅ) កើត ក្នុងព្រហ្មលោកប៉ុណ្ណោះ ម្នាល​​បញ្ចសិខៈ ព្រហ្មចរិយធម៌របស់តថាគតនេះឯង ទើបប្រព្រឹត្តទៅ ដើម្បី​នឿយណាយ ដើម្បីប្រាសចាករាគៈ ដើម្បីរំលត់ (កិលេស) ដើម្បិស្ងប់រម្ងាប់ ដើម្បិដឹងច្បាស់ ដើម្បីត្រាស់ដឹង ដើម្បីព្រះនិញ្វន តែ​មួយ​យ៉ាង ។ ម្នាល​បញ្ចសិខៈ ព្រហ្មចរិយធម៌នោះ តើដូចមេ្តចទើប​ប្រព្រឹត្ត​ទៅ ដើម្បីនឿយ​ណាយ ដើម្បីប្រាសចាករាគៈ ដើម្បីរំលត់ ដើម្បីស្ងប់រម្ងាប់ ដើម្បីដឹងច្បាស់ ដើម្បីត្រាស់ដឹង ដើម្បីព្រះនិញ្វន តែមួយយ៉ាង គឺ ផ្លូវដ៏​ប្រសើរ​ប្រកប​ដោយ​អង្គ ៨ នេះឯង ឯផ្លូវដ៏ប្រសើរប្រកបដោយអង្គ ៨ នោះ គឺ សេចក្តីយល់ត្រូវ ១ សេចក្តីត្រិះរិះត្រូវ ១ សម្តីត្រូវ ១ ការងារត្រូវ ១ ការ​ចិញ្ចឹម​ជីវិតត្រូវ ១ ការព្យាយាមត្រូវ ១ ការរលឹកត្រូវ ១ ការចិញ្ចឹមជីវិតត្រូវ ១ ការព្យាយាមត្រូវ ១ ការរលឹកត្រូវ ១ ការតម្កល់ចិត្តត្រូវ ១ ម្នាលបញ្ចសិខៈ នេះឯង ជាព្រហ្មចរិយធម៌ប្រព្រឹត្តទៅ ដើម្បីនឿយណាយ​ ដើម្បីប្រាសចាក​រាគៈ ដើម្បី​​​រំលត់ (កិលេស) ដើម្បីស្ងប់រម្ងាប់ ដើម្បីដឹងច្បាស់ ដើម្បីត្រាស់ដឹង ដើម្បីព្រះនិញ្វន តែមួយយ៉ាង ។​ ម្នាលបញ្ចសិខៈ ចំណែកពួកសាវ័កណា របស់តថាគត​ ដឹងនូវពាក្យប្រៀនប្រដៅសព្វគ្រប់ ពួកសាវ័កនោះ អស់​អាសវៈ​ហើយ ធើ្វឲ្យជាក់ច្បាស់នូវចេតោវិមុត្តិ បញ្ញាវិមុត្តិ ដែលមិនមាន​អាសវៈ ដោយប្រាជ្ញាខ្លួនឯង ក្នុងបច្ចុប្បន្ន សម្រេចសម្រាន្តនៅ​ដោយ​ឥរិយាបថ ។ ពួកសាវ័កណា មិនដឹងច្បាស់នូវពាក្យប្រៀនប្រដៅ ដោយ​សព្វគ្រប់ ពួកសាវ័កនោះ គ្រាន់តែក្ស័យពួកសំយោជនៈ ជាចំណែក ខាង​ក្រោម ៥ គង់ទៅកើតជាឱបបាតិកៈកំណើត តែងបរិនិញ្វនក្នុងភពនោះ មិន ត្រឡប់ចាកលោកនោះមកវិញ ជាមធ្មតា ។ ពួកសាវ័កណា មិនដឹងច្បាស់​នូវពាក្យ ប្រៀនប្រដៅ ដោយសព្វគ្រប់ ពួកខ្លះគ្រាន់តែក្ស័យសំយោជនៈទាំង ៣ និងស្រាល ស្តើងរាគៈ​ ទោសៈ មោហៈ ជាសកទាគាមិបុគ្គល ត្រូវត្រឡប់​មកកាន់កាមលោក នេះម្តងទៀត ទើបធ្វើនូវទីបំផុតទុក្ខបាន ។ ពួក​សាវ័ក​ណា មិនដឹងច្បាស់នូវពាក្យ ប្រៀនប្រដៅ ដោយសព្វគ្រប់ ពួកខ្លះ គ្រាន់តែ​ក្ស័យ​សំយោជនៈទាំង ៣ ជាសោតាបន្នបុគ្គលមានកិរិយាមិនធ្លាក់​ចុះជា​ធម្មតា ជាបុគ្គលទៀងតែនឹងបានត្រាស់ដឹងនូវធម៌ តទៅមុខ ។ ម្នាល​បញ្ចសិខៈ បព្វជ្ជា របស់កុលបុត្រទាំងអស់គ្នានេះ មិនសោះសូន្យ មិនប្រកប​ដោយទោសទេ ប្រកបតែដោយផល ប្រកបតែដោយសេចក្តីចម្រើន ដោយ ប្រការដូច្នេះឯង ។ ព្រះមានព្រះភាគ ទ្រង់ត្រាស់ សម្តែងព្រះសូត្រ​នេះចប់​ហើយ ។ បញ្ចសិខគន្ធបុត្រ ក៏ពេញចិត្ត ​ត្រេកអរ អនុមោទនា ចំពោះភាសិត របស់ព្រះមានព្រះភាគហើយ ថ្វាយបង្គំលាព្រះមានព្រះភាគ ដើរ​ប្រទក្សិណ ក៏បាត់អំពីទីនោះទៅ ។</p>
        <p>ចប់មហាគោវិន្ទសូត្រទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>