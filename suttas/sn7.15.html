<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.15' lang='km'>
        <header>
            <ul>
            </ul>
            <h1>មានត្ថទ្ធ​សូត្រ ទី ៥</h1>
        </header>
        <p><a class='ref km' id='km១៧៣' href='#km១៧៣'>១៧៣</a>សាវត្ថី​និទាន។ សម័យ​នោះ​ឯង ព្រាហ្មណ៍​ឈ្មោះ​មានត្ថទ្ធៈ (អ្នក​មាន​មានៈ​រឹងរូស) អាស្រ័យ​នៅ​ក្នុង​ក្រុង​សាវត្ថី។ ព្រាហ្មណ៍​នោះ មិន​សំពះ​មាតា មិន​សំពះ​បិតា មិន​សំពះ​អាចារ្យ មិន​សំពះ​បង​ឡើយ។</p>
        <p><a class='ref km' id='km១៧៤' href='#km១៧៤'>១៧៤</a>សម័យ​នោះ​ឯង ព្រះ​មាន​ព្រះ​ភាគ កំពុង​មាន​បរិស័ទ​ច្រើន​ចោមរោម ទ្រង់​សម្តែង​ធម៌។ គ្រានោះ មានត្ថទ្ធ​ព្រាហ្មណ៍​មាន​សេចក្ដី​ត្រិះរិះ យ៉ាង​នេះ​ថា ព្រះ​សមណ​គោតម​នេះ​ឯង មាន​បរិស័ទ​ច្រើន​ចោមរោម ទ្រង់​សម្តែង​ធម៌ បើ​ដូច្នោះមានតែ​អាត្មា​អញ​ ចូល​ទៅ​រក​ព្រះ​សមណ​គោតម ប្រសិន​បើ​ព្រះ​សមណ​គោតម​និយាយ​នឹង​អាត្មា​អញ អាត្មា​អញ ក៏​និយាយ​នឹង​លោក​វិញ បើ​ព្រះ​សមណ​គោតម មិន​និយាយ​នឹង​អាត្មា​អញ​ទេ អាត្មា​អញ ក៏​មិន​និយាយ​នឹង​លោក​វិញ​ដែរ។ លំដាប់នោះ មានត្ថទ្ធ​ព្រាហ្មណ៍ ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ បាន​ឋិត​នៅ​ក្នុង​ទី​សមគួរ។ គ្រានោះ ព្រះ​មាន​ព្រះ​ភាគ មិន​ទ្រង់​មាន​ព្រះ​បន្ទូល​រក។ ទើប​មានត្ថទ្ធ​ព្រាហ្មណ៍ ចង់​ត្រឡប់​អំពី​ទីនោះ​វិញ ដោយ​គិត​ថា ព្រះ​សមណ-​គោតម​នេះ មិន​ដឹង​អ្វី​សោះ។</p>
        <p><a class='ref km' id='km១៧៥' href='#km១៧៥'>១៧៥</a>គ្រានោះ ព្រះ​មាន​ព្រះ​ភាគ ទ្រង់​ជ្រាប​នូវ​បរិវិតក្ក​ក្នុង​ចិត្ត​របស់​មានត្ថទ្ធ​ព្រាហ្មណ៍ ដោយ​ព្រះហឫទ័យ​របស់​ព្រះអង្គ ហើយ​បាន​ត្រាស់​នឹង​មានត្ថទ្ធ​ព្រាហ្មណ៍ ដោយ​គាថា ថា</p>
        <p>ម្នាល​ព្រាហ្មណ៍ មានះ​របស់​បុគ្គល​ណា ក្នុង​លោក​នេះ ម្នាល​ព្រាហ្មណ៍ មានះ​នោះ មិន​ប្រពៃ​ទេ បុគ្គល​មក​ហើយ​ដោយ​ប្រយោជន៍​ណា បុគ្គល​ត្រូវ​ចម្រើន នូវ​ប្រយោជន៍​នោះ​ឯង។</p>
        <p><a class='ref km' id='km១៧៦' href='#km១៧៦'>១៧៦</a>លំដាប់នោះ មានត្ថទ្ធ​ព្រាហ្មណ៍​ដឹង​ថា ព្រះ​សមណ​គោតម​ស្គាល់​ចិត្ត​របស់​អាត្មា​អញ ហើយ​ក៏​ឱន​ក្បាល​ចុះ ទៀប​ព្រះបាទ​យុគ្គល​នៃ​ព្រះ​មាន​ព្រះ​ភាគ ក្នុង​ទីនោះ​ឯង ហើយ​ជប់​ព្រះបាទ​ទាំង​គូ របស់​ព្រះ​មាន​ព្រះ​ភាគ ដោយ​មាត់​ផង ច្របាច់​ដោយ​ដៃ​ទាំង​ពីរ​ផង ប្រកាស​នាម​ខ្លួន​ឯង​ថា បពិត្រ​ព្រះ​គោតម​ដ៏​ចម្រើន ខ្ញុំព្រះអង្គ ឈ្មោះ​មានត្ថទ្ធៈ បពិត្រ​ព្រះ​គោតម​ដ៏​ចម្រើន ខ្ញុំព្រះអង្គ ឈ្មោះ​មានត្ថទ្ធៈ។ គ្រានោះ បរិស័ទ​នោះ ក៏​កើត​សេចក្ដី​អស្ចារ្យ​ក្នុង​ចិត្ត​ថា យីអើ អស្ចារ្យ​ណាស់ យីអើ ចម្លែក​ណាស់ ដ្បិត​មានត្ថទ្ធ-​ព្រាហ្មណ៍​នេះ មិន​សំពះ​មាតា មិន​សំពះ​បិតា មិន​សំពះ​អាចារ្យ មិន​សំពះ​បង​ឡើយ ទើបតែ​ព្រះ​សមណ​គោតម ធ្វើ​នូវ​មនុស្ស​បែប​នេះ ឲ្យ​ធ្វើ​នូវ​ការ​គោរព​ដ៏​ក្រៃលែង​បាន។ គ្រានោះ ព្រះ​មាន​ព្រះ​ភាគ បាន​ត្រាស់​នូវ​ពាក្យ​នេះ នឹង​មានត្ថទ្ធ​ព្រាហ្មណ៍​ថា ម្នាល​ព្រាហ្មណ៍ ណ្ហើយ អ្នក​ចូរ​ក្រោក​ឡើង ចូរ​អង្គុយ​លើ​អាសនៈ​របស់​ខ្លួន​ចុះ ព្រោះថា ចិត្ត​របស់​អ្នក​ជ្រះថ្លា​ក្នុង​តថាគត​ហើយ។</p>
        <p><a class='ref km' id='km១៧៧' href='#km១៧៧'>១៧៧</a>គ្រានោះ មានត្ថទ្ធ​ព្រាហ្មណ៍ អង្គុយ​លើ​អាសនៈ​របស់​ខ្លួន​ហើយ បាន​ក្រាប​ទូល​ព្រះ​មាន​ព្រះ​ភាគ ដោយ​គាថា ថា</p>
        <p>បុគ្គល​មិន​គួរ​ធ្វើ​មានះ ក្នុង​ពួក​បុគ្គល​ណា បុគ្គល​គួរ​ប្រកបដោយ​សេចក្ដី​គោរព ក្នុង​បុគ្គល​ណា ពួក​បុគ្គល​ណា ដែល​បុគ្គល​គប្បី​លំអុត​លំអោន ពួក​បុគ្គល​ណា ដែល​បុគ្គល​បូជា​ល្អ​ហើយ ញ៉ាំង​ប្រយោជន៍​ឲ្យ​សម្រេច។</p>
        <p><a class='ref km' id='km១៧៨' href='#km១៧៨'>១៧៨</a>ព្រះអង្គ​ត្រាស់​ថា បុគ្គល​មិន​គួរ​ធ្វើ​មានះ​ចំពោះ​មាតា បិតា បង និង អាចារ្យ ជា​គម្រប់ ៤ គួរ​ប្រកប​ដោយ​សេចក្ដី​គោរព ចំពោះ​បុគ្គល​ទាំង ៤ នោះ បុគ្គល​ទាំង ៤ នោះ បុគ្គល​គួរ​លំអុត​លំអោន មួយទៀត បុគ្គល​ទាំង ៤ នោះ ដែល​គេ​បូជា​ល្អ​ហើយ ញ៉ាំង​ប្រយោជន៍ ឲ្យ​សម្រេច បុគ្គល​គួរ​កំចាត់​មានះ មិន​គួរ​រឹងត្អឹង​ដោយ​អនុស័យ គឺ​មានះ​នោះ ចំពោះ​ព្រះ​អរហន្ត ដែល​មាន​សេចក្ដី​ត្រជាក់ មាន​សោឡស​កិច្ច​ធ្វើ​រួចហើយ មិន​មាន​អាសវៈ ជា​អ្នក​ប្រសើរ។</p>
        <p><a class='ref km' id='km១៧៩' href='#km១៧៩'>១៧៩</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ មានត្ថទ្ធ-​ព្រាហ្មណ៍ បាន​ពោល​នូវ​ពាក្យ​នេះ នឹង​ព្រះ​មាន​ព្រះ​ភាគ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ សូម​ព្រះ​គោតម​ដ៏​ចម្រើន ជ្រាប​នូវ​ខ្ញុំ​ព្រះអង្គ​ថា​ជា​ឧបាសក ដល់​នូវ​ព្រះ​រតនត្រ័យ​ជា​ទីពឹង ​ស្មើ​ដោយ​ជីវិត តាំងពី​ថ្ងៃនេះ​ជាដើម​រៀងទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>