<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn66' lang='km'>
        <header>
            <ul>
            </ul>
            <h1>លដុកំកោបមសូត្រ ទី ៦</h1>
        </header>
        <p><a class='ref km' id='km១៧៥' href='#km១៧៥'>១៧៥</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុង​អាបណនិគម របស់ពួកជនអង្គុត្តរាបៈ ក្នុងដែនឈ្មោះអង្គុត្តរាបៈ ។ គ្រានោះឯង ព្រះមាន​ព្រះភាគ ទ្រង់ស្បង់ប្រដាប់បាត្រនិងចីវរ ក្នុងបុព្វណ្ហសម័យ ចូលទៅ កាន់អាបណនិគម ដើម្បីបិណ្ឌបាត ។ លុះព្រះអង្គសេ្តចទៅបិណ្ឌបាត ក្នុងអាបណនិគមហើយ ត្រឡប់មកពីបិណ្ឌបាត ក្នុងវេលាក្រោភត្ត ក៏ស្តេចចូលទៅត្រង់ដងព្រៃមួយ លុះចូលសំដៅ​ទៅ ដល់ដងព្រៃនោះហើយ ទើបគង់សម្រាកក្នុងវេលាថ្ងៃ ក្រោមម្លប់ឈើមួយដើម ។ ចំណែកខាងព្រះឧទាយីមានអាយុ ក៏ស្លៀកស្បង់ ប្រដាប់បាត្រនិងចីវរ ចូលទៅកាន់​អាបណនិគម ដើម្បីបិណ្ឌបាត ក្នុងវេលាព្រឹកព្រហាមដែរ ។ លុះលោកទៅបិណ្ឌបាត ក្នុង​អាបណនិគមហើយ ត្រឡប់មកពីបិណ្ឌបាតវិញ ក្នុងវេលាក្រោយភត្ត ក៏ចូលទៅរកដងព្រៃ​មួយ លុះចូលទៅសំដៅទៅកាន់ដងព្រៃនោះហើយ ទើបអង្គុយសម្រាកក្នុងវេលាថ្ងៃ ក្រោម​ម្លប់ឈើមួយដើម ។ កាលដែលព្រះឧទាយីមានអាយុ នៅក្នុងទីស្ងាត់ កំពុងតែសម្ងំ ក្នុងផល​សមាបត្តិ ក៏មានសេចក្តីត្រិះរិះក្នុងចិត្តកើតឡើង យ៉ាងនេះថា ឱហ្ន៎ ព្រះមានព្រះភាគរបស់​យើង ទ្រង់កម្ចាត់បង់នូវធម៌ជាទុក្ខច្រើនយ៉ាង ​ឱហ្ន៎ ព្រះមានព្រះភាគរបស់យើង ទ្រង់ប្រកប​នូវធម៌ជាសុខច្រើនយ៉ាង ឱហ្ន៎ ព្រះមានព្រះភាគរបស់យើង ទ្រង់កម្ចាត់បង់នូវធម៌ជា​អកុសលច្រើនយ៉ាង ឱហ្ន៎ ព្រះមានព្រះភាគរបស់យើង ទ្រង់ប្រកបនូវធម៌ជាកុសលច្រើន​យ៉ាង ។ គ្រានោះឯង ព្រះឧទាយីមានអាយុ ចេញអំពីផលសមាបត្តិ ក្នុងវេលាថ្ងៃរសៀល​ហើយ ក៏ចូលទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំព្រះមានព្រះ​ភាគ រួចអង្គុយក្នុងទីសមគួរ ។</p>
        <p><a class='ref km' id='km១៧៦' href='#km១៧៦'>១៧៦</a>លុះព្រះឧទាយីមានអាយុ អង្គុយក្នុងទីសមគួរហើយ ក៏ក្រាបបង្គំទូលសេចក្តីនេះ ចំពោះព្រះមានព្រះភាគថា បពិត្រព្រះអង្គ ដ៏ចម្រើន ខ្ញុំព្រះអង្គ នៅក្នុងទីស្ងាត់ កំពុងតែសម្ងំ ក្នុងផលសមាបត្តិ ក្នុងទីឯណោះ ក៏មានសេចក្តីត្រិះរិះក្នុងចិត្តកើតឡើង យ៉ាងនេះថា ឱហ្ន៎ ព្រះមានព្រះភាគរបស់យើង ទ្រង់កម្ចាត់បង់នូវធម៌ជាទុក្ខច្រើនយ៉ាង ឱហ្ន៎ ព្រះមានព្រះភាគ​របស់យើង ទ្រង់ប្រកបនូវធម៌ជាសុខច្រើនយ៉ាង ឱហ្ន៎ ព្រះមានព្រះភាគរបស់យើង ទ្រង់កម្ចាត់បង់នូវធម៌ជាអកុសលច្រើនយ៉ាង ឱហ្ន៎ ព្រះមានព្រះភាគនៃយើង ទ្រង់ប្រកបនូវ​ធម៌ជាកុសលច្រើយយ៉ាង ។ បពិត្រព្រះអង្គដ៏ចម្រើន ព្រោះថា កាលពីដើម ពូកយើងខ្ញុំព្រះ​អង្គបរិភោគក្នុងវេលាល្ងាចផង ក្នុងវេលាព្រឹកផង ក្នុងវេលាថ្ងៃជាវេលាវិកាលផង ។ បពិត្រព្រះអង្គដ៏ចម្រើន មានសម័យមួយ ដែលព្រះមានព្រះភាគបានទ្រង់ត្រាស់ហៅពួកភិក្ខុ​មកថា ម្នាលភិក្ខុទាំងឡាយ ចូរអ្នកទាំងឡាយ ចូរលះបង់ នូវការបរិភោគ​ ក្នុងវេលាថ្ងៃ ដែល​ជាវេលាវិកាលនុ៎ះចេញ ។ បពិត្រព្រះអង្គដ៏ចម្រើន ខ្ញុំព្រះអង្គនោះ មានសេចក្តីរាយមាយចិត្ត និងទោមនស្ស ដោយគិតថា ពួកគបបតីដែលមានសទ្ធា រមែងឲ្យនូវខាទនីយភោជនីយាហារ​ដ៏ឧត្តមណា ដល់យើងទាងឡាយ ក្នុងវេលាថ្ងៃដែលជាវេលាវិកាល ព្រះមានព្រះភាគ បានត្រាស់ឲ្យយើងលះបង់នូវខាទនីយភោជនីយាហារដ៏ឧត្តមនោះផង ព្រះសុគតបានត្រាស់​ឲ្យយើងលះចោលនូវខាទនីយភោជនីយាហារដ៏ឧត្តមនោះផង បពិត្រព្រះអង្គដ៏ចម្រើន តែឥឡូវនេះ ពួកយើងខ្ញុំព្រះអង្គទាំងនោះ បែរជាបាន នូវសេចក្តីស្រឡាញ់ សេចក្តីគោរព សេចក្តីខ្មាសបាប និងសេចក្តីខ្លាចបាប ចំពោះព្រះមានព្រះភាគវិញ កាលបើយ៉ាងនេះ ទើប​យើងខ្ញុំព្រះអង្គលះបង់ នូវការបរិភោគក្នុងវេលាថ្ងៃដែលជាវេលាវិកាលចេញ បពិត្រព្រះអង្គ​ដ៏ចម្រើន តែពួកយើងខ្ញុំព្រះអង្គនោះ នៅបរិភោគ ក្នុងវេលាល្ងាចផង ក្នុងវេលាព្រឹកផង បពិត្រព្រះអង្គដ៏ចម្រើន មានសម័យមួយ ដែលព្រហមានព្រះភាគបានត្រាស់ហៅភិក្ខុទាំង​ឡាយមកថា ម្នាលភិក្ខុទាំងឡាយ អ្នកទាំងឡាយ ចូរលះបង់នូវការបរិភោគ ក្នុងវេលាយប់ ដែលជាវេលាវិកាលនុ៎ះចេញ បពិត្រព្រះអង្គដ៏ចម្រើន ខ្ញុំព្រះអង្គនោះ មានសេចក្តីរាយមាយចិត្តនិងទោមនស្សដោយគិតថា បណ្តាភត្តទាំងពីនេះ ភត្តណាឧត្តម​វិសេស ដែលគេបានចាត់ចែងបម្រុងយើងទាំងឡាយ ព្រះមានព្រះភាគបានត្រាស់ឲ្យយើង​លះបង់នូវភត្តនោះផង ព្រះសុគតបានត្រាស់ឲ្យយើងលះចោលនូវភត្តនោះផង ។ បពិត្រព្រះ​អង្គដ៏ចម្រើន រឿងធ្លាប់មានមកហើយ មានបុរសម្នាក់បាននូវគ្រឿងសម្ល ក្នុងវេលាថ្ងៃ ហើយនិយាយនឹងប្រពន្ធ យ៉ាងនេះថា ហ៏ នាងចូរទុកនូវគ្រឿងសម្លនេះសិនចុះ ចាំដល់វេលា​ល្ងាច យើងនឹងបរិភោគទាំងអស់គ្នា ជាមួយគ្នាតែម្តង បពិត្រព្រះអង្គដ៏ចម្រើន ខាទនីយភោជនីយាហារណាមួយ ដែលគួរចាត់ចែងទុក ខាទនីយភោជនីយាហារដែលគួរ​ចាត់ចែងនោះ មានពោរពាស​តែក្នុងវេលាយប់ ដល់ វេលាថ្ងៃមានតិច បពិត្រព្រះអង្គ​ដ៏​ចម្រើន​ តែខ្ញុំព្រះអង្គទាំងឡាយនោះ បែរជាបាន នូវសេចក្តីស្រឡាញ់ សេចក្តីគោរព សេចក្តី​ខ្មាស់បាប និងសេចក្តីខ្លាចបាប ចំពោះព្រះមានព្រះភាគវិញ្ កាលបើយ៉ាងនេះ ទើបយើងខ្ញុំ​ព្រះអង្គ លះបង់នូវការបរិភោគនូវភោជន ក្នុងវេលាយប់ ដែលជាវេលាវិកាលនុ៎ះចេញ ។ បពិត្រព្រះអង្គដ៏ចម្រើន រឿងធ្លាប់មានមកហើយ ពួកភិក្ខុត្រាច់ទៅបិណ្ឌបាត ក្នុងវេលារាត្រី ងងឹតសូន្យសុង ក៏ចូលទៅប្រទះនឹងអណ្តូងជ្រាំខ្លះ ធ្លាក់ទៅទីទំនាបទឹកជ្រាំខ្លះ ឡើងទៅប្រទះ​គំនរបន្លាខ្លះ ដើរពានទៅលើមេគោកំពុងដេកលក់ខ្លះ ជួបប្រទះនឹងពួកមាណពគឺចោរ ដែល​កំពុងធ្វើចោរកម្មខ្លះ មិនទាន់បានធ្វើចោរកម្មខ្លះ មាតុគ្រាមនិមន្តពួកភិក្ខុនោះដោយអសទ្ធម្ម​ខ្លះ ។ បពិត្រព្រះអង្គដ៏ចម្រើន រឿងធ្លាប់មានមកហើយ ខ្ញុំព្រះអង្គត្រាច់ទៅបិណ្ឌបាតក្នុង​វេលារាត្រីងងឹតសូន្យសុង បពិត្រព្រះអង្គដ៏ចម្រើន ស្រីម្នាក់កំពុងលាងភាជនៈ បានឃើញ​ខ្ញុំ​ព្រះអង្គក្នុងពេលមានផ្លេកបន្ទោរ លុះឃើញខ្ញុំព្រះអង្គហើយ ក៏ភិតភ័យស្រែកយ៉ាងខ្លាំងថា អញវិនាសហើយ យីអើ អ្នកនេះ ជាបិសាច ( មកប្រុងស៊ី )​ អញទេដឹង ។ បពិត្រព្រះអង្គដ៏​ចម្រើន កាលស្រីនោះស្រែកយ៉ាងនេះហើយ ខ្ញុំព្រះអង្គ បាននិយាយពាក្យនេះនឹងស្រីនោះថា ម្នាលប្អូនស្រី មិនមែនបិសាចទេ ភិក្ខុឈរបិណ្ឌបាតទេតើ ។ ស្រីនោះឆ្លើយតបថា ឪពុករបស់​ភិក្ខុស្លាប់ហើយ ម្តាយរបស់ភិក្ខុស្លាប់ហើយ ម្នាលភិក្ខុ លោកវះនូវផ្ទៃរបស់លោក ដោយ​កាំបិតដ៏មុតសម្រាប់វះគោប្រសើរជាង លោកត្រាច់ទៅក្នុងវេលារាត្រីងងឹតសូន្យសុង ព្រោះហេតុតែផ្ទៃ មិនប្រសើរទេ ។ បពិត្រព្រះអង្គដ៏ចម្រើន កាលខ្ញុំព្រះអង្គនោះ រលឹកឃើញ​ដំណើរនោះ ក៏មានសេចក្តីត្រិះរិះ យ៉ាងនេះថា ឱហ្ន៎ ព្រះមានព្រះភាគរបស់យើង ទ្រង់កម្ចាត់​បង់នូវធម៌ជាទុក្ខច្រើនយ៉ាង ឱហ្ន៎ ព្រះមានព្រះភាគរបស់យើង ទ្រង់ប្រកបនូវធម៌ជាសុខ​ច្រើនយ៉ាង ឱហ្ន៎ ព្រះមានព្រះភាគរបស់យើង ទ្រង់កម្ចាត់បង់នូវធម៌ជាអកុសលច្រើនយ៉ាង​ ឱហ្ន៎ ព្រះមានព្រះភាគរបស់យើង ទ្រង់ប្រកបនូវពួកធម៌ជាកុសលច្រើនយ៉ាង ។</p>
        <p><a class='ref km' id='km១៧៧' href='#km១៧៧'>១៧៧</a>ព្រះអង្គទ្រង់ត្រាស់ថា ម្នាលឧទាយី ដូចយ៉ាងមោឃបុរសពួគខ្លះក្នុងលោកនេះ កាលតថាគតពោលថា អ្នកទាំងឡាយ ចូរលះបង់នូវអំពើនេះចេញ ពួកមោឃបុរសទាំងនោះ ក៏និយាយយ៉ាងនេះថា ចុះសមណៈនេះ សព្វបើហេតុរប៉ិលរប៉ី បន្តិចបន្តួច ក៏ប្រឹតអ្វីដល់ម្ល៉េះ ពួកមោឃបុរសទាំងនោះ ក៏មិនលះបង់នូវអំពើនោះចេញទេ ថែមទាំងធ្វើសេចក្តីអាក់អន់ឲ្យ​កើតឡើងចំពោះតថាគតផង ម្នាលឧទាយី ចំណែកពួកភិក្ខុ ដែលជាសិក្ខាកាម ( តែងធ្វើ​សេចក្តីអាក់អន់នឹងពួកមោឃបុរសនោះ ) កិច្ចដែលត្រូវលះបង់បន្តិចបន្តួច របស់ពួកមោឃ​បុរសនោះ ទុកដូចជាចំណងមានកម្លាំង ចំណងមាំ ចំណងជាប់ ចំណងមិនពុកផុយ ឬដូច​កំណាត់ឈើធំ ។ ម្នាលឧទាយី សត្វប្រចៀច ដែលជាប់ដោយចំណងវល្លិផោម តែងដល់នូវ​ការសម្លាប់ ឬនូវការចង ឬក៏នូវសេចក្តីស្លាប់ ក្នុងទីនោះឯង ម្នាលឧទាយី បើបុគ្គលណា និយាយយ៉ាងនេះថា សត្វប្រចៀចនោះ ជាប់ដោយចំណងវល្លិផោមណា តែងដល់នូវការ​សម្លាប់ ឬនូវការចង ឬក៏នូវសេចក្តីស្លាប់ ក្នុងទីនោះ ចំណងនោះ របស់សត្វនោះ ជាចំណងឥតកម្លាំង ជាចំណងមិនមាំ ជាចំណងពុកផុយ ជាចំណងមិនមានខ្លឹមទេ ម្នាលឧទាយី បុគ្គលដែលនិយាយនោះ ឈ្មោះថា និយាយត្រូវឬទេ ។ បពិត្រព្រះអង្គដ៏ចម្រើន មិនត្រូវទេ បពិត្រព្រះអង្គដ៏ចម្រើន សត្វប្រចៀចនោះ ជាប់ដោយចំណងវល្លិផោមណា តែង​ដល់នូវការសម្លាប់ ឬនូវការចង ឬក៏នូវសេចក្តីស្លាប់ ក្នុងទីនោះ ឯចំណងនោះ របស់សត្វ​នោះ ជាចំណងមានកម្លាំង ជាចំណងមាំ ជាចំណងជាប់ ជាចំណងមិនពុកផុយ ជាកំណាត់​ឈើធំ ។ ម្នាលឧទាយី យ៉ាងនោះឯងហើយ រឿងនេះ ដូចមោឃបុរសពួកខ្លះ ក្នុងលោកនេះ កាលតថាគតប្រាប់ថា អ្នកទាំងឡាយ ចូរលះបង់ នូវអំពើនេះចេញ ពួកមោឃបុរសទាំងនោះ ក៏ត្រឡប់និយាយ យ៉ាងនេះថា ចុះសមណៈនេះ សព្វបើហេតុ រប៉ិលរប៉ី បន្តិចបន្តួច ក៏ប្រឹតដល់ម្លេះ ពួកមោឃបុរសនោះ ក៏មិនលះបង់នូវអំពើនោះចោលឡើយ ថែមទាំងធ្វើ​សេចក្តីអាក់អន់ ឲ្យកើតឡើងដល់តថាគត ម្នាលឧទាយី ចំណែកពួកភិក្ខុដែលជាសិក្ខាកាម​ ( ក៏ធ្វើសេចក្តីអាក់អន់ចិត្ត ចំពោះមោឃបុរសទាំងនោះ ) កិច្ចដែលត្រូវលះបង់បន្តិចបន្តួច​របស់ពួកមោខបុរសទាំងនោះ ទុកដូចជាចំណងមានកម្លាំង ជាចំណងមាំ ជាចំណងជាប់ ជាចំណងមិនពុកផុយ ឬទុកដូចជាកំណាត់ឈើធំ ។</p>
        <p><a class='ref km' id='km១៧៨' href='#km១៧៨'>១៧៨</a>ម្នាលឧទាយី មួយទៀត ពួកកុលបុត្រ ក្នុងសាសនានេះ កាលតថាគតប្រាប់ថា អ្នកទាំងឡាយ ចូរលះបង់អំពើនេះចេញ ពួកកុលបុត្រនោះ បាននិយាយយ៉ាងនេះថា ព្រះមាន​ព្រះភាគ ត្រាស់ឲ្យយើងទាំងឡាយ លះបង់នូវអំពើណា ព្រះសុគត ត្រាស់ឲ្យយើងលះបង់​ចោលនូវអំពើណា ថ្វីបើអំពើនេះ ជាហេតុរប៉ិចរប៉ីបន្តិចបន្តួច យើងទាំងឡាយត្រូវតែលះបង់​ចោលចេញ ពួកកុលបុត្រទាំងនោះ ក៏លះបង់នូវអំពើនោះចេញ ទាំងមិនធ្វើឲ្យទាស់អធ្យា​ស្រ័យតថាគតឡើយ មួយវិញទៀត ភិក្ខុណា ដែលជាសិក្ខាកាម ពួកភិក្ខុនោះ ក៏បានលះបង់​នូវអំពើនោះចេញ ជាអ្នកមានសេចក្តីខ្វល់ខ្វាយ ជាអ្នកសម្លបរោម ជាអ្នកចិញ្ជឹមជីវិតដោយ ចតុប្បច្ច័យដែលអ្នកដទៃឲ្យ មានចិត្តប្រព្រឹត្តដូចជាសត្វម្រឹគ ម្នាលឧទាយី ភិក្ខុនោះ ឈ្មោះថា មានចំណងមិនមានកម្លាំង មានចំណងខ្សោយ មានចំណង់ផុយ មានចំណងឥតខ្លឹម ។ ម្នាល​ឧទាយី ដូចដំរីរបស់ព្រះរាជា ដែលមានភ្លុកងទន្ទាំ មានរូបសមរម្យគួរជាព្រះទីនាំង ជាសត្វ​ធ្លាប់ចុះសង្រ្គាម គេចងដោយចំណងព្រ័ត្រយ៉ាងមាំ ក៏ទម្រោកាយបន្តិចហើយ កាត់ទម្លាយ​នូវចំណងទាំងនោះ រួចចៀសចេញទៅតាមប្រាថ្នា ម្នាលឧទាយី បុគ្គលណា ពោលយ៉ាងនេះ​ថា ដំរីរបស់ព្រះរាជានោះ ជាដំរីមានភ្លុកងទន្ទាំ មានរូបសមគួរជាព្រះទីនាំង ជាសត្វធ្លាប់ចុះ​កាន់សង្គ្រាម គេចងដោយចំណងព្រ័ត្រដ៏មាំណា ក៏ទម្រោមកាយបន្តិចហើយ កាត់ទម្លាយ​នូវចំណងទាំងនោះ រួចចៀសចេញទៅតាមប្រាថ្នា ដំរីនោះ ឈ្មោះថា មានចំណងមានកម្លាំង​ មានចំណងមាំ មានចំណងខ្ជាប់ខ្ជួន មានចំណងមិនផុយ ឬទុកដូចជាកំណាត់ឈើធំ ម្នាល​ឧទាយី បុគ្គលដែលនិយាយនោះ ឈ្មោះថានិយាយត្រូវ ឬដូ​ចម្តេច ។ សូមទ្រង់ព្រះមេត្តា​ប្រោស គេនិយាយនោះ មិនត្រូវនោះ មិនត្រូវទេ បពិត្រព្រះអង្គដ៏ចម្រើន ដំរីរបស់រាជានោះ ជាដំរីមានភ្លុកងទន្ទាំ មានរូបសមរម្យគួរជាព្រះទីនាំង ជាសត្វធ្លាប់ចុះសង្រ្គាម គេចងដោយ​ចំណងព្រ័ត្រដ៏មាំណា ក៏ទម្រោមកាយបន្តិច ហើយកាត់ទម្លាយនូវចំណងទាំងនោះ រួចចៀសចេញទៅតាមប្រាថ្នា ព្រោះថា ដំរីនោះ មានចំណងមិនមានកម្លាំង ។ បេ ។ មាន​ចំណងឥតខ្លឹម ។ ម្នាលឧទាយី យ៉ាងនោះឯងហើយ រឿងនេះ ដូចពួកកុលបុត្រខ្លះ ក្នុងសាសនានេះ កាលតថាគត ពោលថា អ្នកទាំងឡាយ ចូរលះបង់អំពើនេះចេញ ដូច្នេះ ពួកកុលបត្រនោះពោលយ៉ាងនេះថា ព្រះមានព្រះភាគ ត្រាស់ឲ្យយើងទាំងឡាយលះបង់អំពើ​ណា ព្រះសុគត ត្រាស់ឲ្យយើងទាំងឡាយលះចោលអំពើណា ថ្វីបើអំពើនេះ ជាហេតុរប៉ិចរប៉ីបន្តិចបន្តួច យើងទាំងឡាយត្រូវតែលះបង់ចោលចេញ ពួកកុលបុត្រនោះ ក៏​លះបង់នូវអំពើនោះចេញបាន ទាំងមិនធ្វើឲ្យទាស់អធ្យាស្រ័យតថាគត មួយទៀត ពួកភិក្ខុណា ដែលជាសិក្ខាកាម ពួកភិក្ខុនោះ បាន​លះបង់នូវអំពើនោះ ជាអ្នកខ្វល់ខ្វាយតិច ជាអ្នកសម្លបរោម ជាអ្នកប្រព្រឹត្តចិញ្ជឹមជីវិត ដោយបច្ច័យដែលបុគ្គលដទៃឲ្យ មានចិត្ត​ប្រព្រឹត្តដូចជាសត្វម្រឹគ​ ម្នាលឧទាយី អំពើរបស់កុលបុត្រនោះ ទុកដូចជាចំណងឥតកម្លាំង ចំណង់ផុយ ចំណងឥតខ្លឹម ។</p>
        <p><a class='ref km' id='km១៧៩' href='#km១៧៩'>១៧៩</a>ម្នាលឧទាយី ដូចបុរសកម្សត់ដែលឥតយស មិនមានសម្បត្តិស្តុស្តម្ភ បុរសនោះ មានខ្ទមតូច ១ រខេករខាក ក្អែកហើរកាត់ចុះឡើងបាន មានរាងរៅមិនល្អ មានគ្រែ ១ ដែល​រែងដោយបន្ទោះឫស្សី ទ្រេតទ្រោត មានរាងមិនចំណាប់ មានស្រូវនិងពូជសម្រាប់សាប​ព្រោះរាល់ឆ្នាំ ១ ក្អម ជាពូជមិនល្អ មានស្តី្រម្នាក់ជាប្រពន្ធដែលមានរូបមិនល្អ បុរសនោះ ឃើញភិក្ខុ ១ រូប នៅក្នុងអារាមដែលលាងដៃជើងស្អាតល្អ បរិភោគភោជនជាទីពេញចិត្ត អង្គុយតែក្នុងម្លប់ត្រជាក់ ប្រកបក្នុងអធិចិត្ត ។ បុរសនោះ ក៏គិតយ៉ាងនេះថា អើភាពជា​សមណៈ សុខណាស់ហ្ន៎ ភាពជាសមណៈ ឥតមានរោគអ្វីសោះ គួរតែអាត្មាអញ កោរសក់​និងពុកមាត់ពុកចង្កា ស្លៀកដណ្តប់សំពត់កាសយៈ ចេញចាកផ្ទះចូលទៅកាន់ផ្នួស ។ តែ​បុរសនោះ មិនអាចនឹងលះបង់ នូវផ្ទះតូចដែលរខេករខាក ក្អែកហើរកាត់ចុះឡើងបាន ដែល​មានរាងរៅមិនល្អ មិនអាចនឹងលះបង់នូវគ្រែ ១ ដែលលរែងដោយបន្ទោះឫស្សី ទ្រេតទ្រោត រាងរៅមិនចំណាប់ មិនអាចនឹងលះបង់នូវស្រូវនិងពូជ សម្រាប់ព្រោះរាល់ឆ្នាំ ១ ក្អមដែលជា​ពូជមិនល្អ មិនអាចនឹងលះបង់នូវស្រ្តីម្នាក់ជាប្រពន្ធ ដែលមានរូបមិនល្អ ហើយកោរសក់និង​ពុកមាត់ពុកចង្កា ស្លៀកដណ្តប់សំពត់កាសាយៈ ចេញចាកផ្ទះចូលទៅកាន់ផ្នួសបានឡើយ។ ម្នាលឧទាយី បុគ្គលណា និយាយយ៉ាងនេះថា បុរសនោះ ជាប់ដោយចំណងណា ទើមិនអាច​នឹងលះបង់នូវផ្ទះតូច ដែលរខេករខាក ក្អែកហើយកាត់ចុះកាត់ឡើងបាន​ មានរាងរៅមិនល្អ មិនអាចនឹងលះបង់នូវគ្រែ ១ ដែលរែងដោយបន្ទោះឫស្សី ទ្រេតទ្រោត រាងរៅមិនចំណាប់ មិនអាចនឹងលះបង់ នូវស្រូវនិងពូជសម្រាប់សាបព្រោះរាល់ឆ្នាំ ១ ក្អម ដែលជាពូជមិនល្អ មិនអាចនឹងលះបង់នូវស្រ្តីម្នាក់ជាប្រពន្ធ ដែលមានរូបមិនល្អ ហើយកោរសក់និងពុកមាត់​ពុកចង្កា រួចស្លៀកដណ្តប់សំពត់កាសាយៈ ចេញចាកផ្ទះ ចូលទៅកាន់ផ្នួសបានឡើយ ព្រោះ​ចំណងរបស់បុរសនោះ ជាចំណងធូរ ចំណងខ្សោយ ចំណងផុយ ចំណងឥតខ្លឹម ម្នាលឧទាយី បុគ្គលដែលនិយាយនោះ ឈ្មោះថា និយាយត្រូវ ឬដូចម្តេច ។ បពិត្រព្រះអង្គដ៏ ចម្រើន គេនិយាយនេះ មិនត្រូវទេ បពិត្រព្រះអង្គដ៏ចម្រើន បុរសនោះ ជាប់ដោយចំណងណា ហើយមិនអាចនឹងលះបង់នូវផ្ទះតូចមួយ ដែលរខេករខាក ក្អែកហើរកាត់ចុះកាត់ឡើងបាន មានរាងរៅមិនល្អ មិនអាចនឹងលះបង់នូវគ្រែ​ ១ ដែលរែងដោយបន្ទោះឫស្សី ទ្រេតទ្រោត មានរាងរៅមិនចំណាប់ មិនអាចនឹងលះបង់ នូវស្រូវនិងពូជសម្រាប់សាបព្រោះរាល់ឆ្នាំ ១ ក្អម ដែលជាពូជមិនល្អ មិនអចនឹងលះបង់នូវស្ត្រីម្នាក់ជាប្រពន្ធ ដែលមានរូបមិនល្អ ហើយ​កោរសក់និងពុកមាត់ពុកចង្កា ស្លៀកដណ្តប់សំពត់កាសយៈ រួចចេញចាកផ្ទះចូលទៅកាន់​ផ្នួសបានឡើយ ព្រោះថា ចំណងរបស់បុរសនោះ ជាចំណងតឹង ចំណងមាំ ចំណងខ្ជាប់ខ្ជួន ចំណងមិនផុយ ឬទុកដូចជាកំណាត់ឈើធំ ។ ម្នាលឧទាយី យ៉ាងនោះឯងហើយ រឿងនេះ ដូចមោឃបុរសពួកខ្លះ ក្នុងលោកនេះ កាលតថាគតប្រាប់ថា អ្នកទាំងឡាយ ចូរលះបង់អំពើនេះចេញ ពួកមោឃបុរសទាំងនោះ និយាយយ៉ាងនេះថា ចុះសមណៈនេះ សព្វបើហេតុរប៉ិចរប៉ីបន្តិចបន្តួច ក៏ប្រឹតអ្វីដល់ម្ល៉េះ ហើយពួកមោឃបុរសទាំងនោះ ក៏មិនលះ​បង់នូវអំពើនោះចោលឡើយ ថែមទាំងធ្វើឲ្យទាស់អធ្យាស្រ័យតថាគតទៀត ចំណែកពួក​ភិក្ខុ ដែលជាសិក្ខាកាម ( តែងធ្វើសេចក្តីអាក់អន់ចិត្ត ចំពោះមោឃបុរសទាំង​នោះ ) ម្នាលឧទាយី កិច្ចដែលត្រូវលះបង់បន្តិចបន្តួចរបស់មោឃបុរសទាំងនោះ ទុកជាចំណងមាំ ចំណងខ្ជាប់ខ្ជួន មិនមែនជាចំណងពុកផុយ ឬទុកដូចកំណាត់ឈើធំ ។</p>
        <p><a class='ref km' id='km១៨០' href='#km១៨០'>១៨០</a>ម្នាលឧទាយី ដូចគហបតីក្តី គហបតិបុត្រក្តី ជាអ្នកស្តុកស្តម្ភ មានទ្រព្យសម្បត្តិ​ច្រើន មានគ្រឿងប្រើប្រាស់ច្រើន ជាអ្នកសន្សំនូវគំនរមានសឆ្តោរទុកច្រើន ជាអ្នកសន្សំនូវ​គំនរស្រូវទុកច្រើន ជាអ្នកសន្សំនូវចំនួនស្រែទុកច្រើន ជាអ្នកសន្សំនូវចំនួនចម្ការទុកច្រើន ជាអ្នកសន្សំនូវពួកភរិយាទុកច្រើន ជាអ្នកសន្សំនូវពួកខ្ញុំប្រុសទុកច្រើន ជាអ្នកសន្សំនូវពួកខ្ញុំ​ស្រីទុកច្រើន គហបតីនោះ ឃើញភិក្ខុក្នុងអារាមដែលមានដៃជើងលាងស្អាតល្អ ឆាន់ភោជនជាទីគាប់ចិត្ត អង្គុយក្នុងម្លប់ត្រជាក់ប្រកបក្នុងអធិចិត្ត ។ គហបតីឬគហបតិ​បុត្រនោះ ក៏គិតថា អើ ភាពជាសមណៈ សុខណាស់ហ្ន៎ ភាពជាសមណៈ ឥតមានរោគសោះ​ហ្ន៎ គួរតែអាត្មាអញ កោសក់និងពុកមាត់ពុកចង្កា ស្លៀកដណ្តប់សំពត់កាសាយៈ ចេញចាក​ផ្ទះចូលទៅកាន់ផ្នួស ។ ជននោះ ក៏អាចលះបង់នូវគំនរមាសឆ្តោរច្រើន លះបង់នូវគំនរស្រូវច្រើន លះបង់នូវចំនួនស្រែច្រើន លះបង់នូវចំនួនចម្ការច្រើន លះបង់នូវពួក​ភរិយាច្រើន លះបង់នូវពួកខ្ញុំប្រុសច្រើន លះបង់នូវពួកខ្ញុំស្រីច្រើនបាន ហើយកោរសក់និងពុកមាត់ពុកចង្កា រួចស្លៀកដណ្តប់សំពត់កាសាយៈ ចេញចាកផ្ទះ ចូល​ទៅកាន់ផ្នួស ។ ម្នាលឧទាយី បុគ្គលណា និយាយយ៉ាងនេះថា គហបតីក្តី គហបតិបុត្រក្តី ជាប់ដោយចំណងណា ហើយអាចលះបង់នូវគំនរមាសឆ្តោរជាច្រើន លះបង់នូវគំនរស្រូវជា​ច្រើន លះបង់នូវចំនួនស្រែជាច្រើន លះបង់នូវចំនួនចម្ការជាច្រើន លះបង់នូវពួកភរិយាជា​ច្រើន លះបង់នូវពួកខ្ញុំប្រុសជាច្រើន លះបង់នូវពួកខ្ញុំស្រីជាច្រើន ហើយកោរសក់និងពុកមាត់​ពុកចង្កា រួចស្លៀកដណ្តប់សំពត់កាសាយៈ ចេញចាកផ្ទះចូលទៅកាន់ផ្នួសបាន ព្រោះចំណង​នោះ របស់ជននោះ ជាចំណងតឹង ជាចំណងមាំ ចំណងខ្ជាប់ខ្ជួន មិនមែនជាចំណងផុយ ទុក​ដូចកំណាត់ឈើធំ ដូច្នេះ ម្នាលឧទាយី បុគ្គលដែលនិយាយនោះ ឈ្មោះថានិយាយត្រូវ ឬដូច​ម្តេច ។ បពិត្រព្រះអង្គដ៏ចម្រើន គេនិយាយយ៉ាងនេះ មិនត្រូវទេ បពិត្រព្រះអង្គដ៏ចម្រើន​ គេនិយាយយ៉ាងនេះ មិនត្រូវទេ បពិត្រព្រះអង្គដ៏ចម្រើន គហបតីក្តី គហបតីបុត្រក្តី ទោះជាប់​ដោយចំណងណា ហើយអាចលះបង់នូវគំនរមាសឆ្តោរច្រើនបាន លះបង់នូវគំនរស្រូវច្រើន​បាន លះបង់នូវចំនួនស្រែច្រើនបាន លះបង់នូវចំនួនចម្ការច្រើនបាន លះបង់នូវពួកភរិយាច្រើន​បាន លះបង់នូវពួកខ្ញុំប្រុសច្រើនបាន លះបង់ពួកខ្ញុំស្រីជាច្រើន ហើយកោរសក់និងពុកមាត់​ពុកចង្កា ស្លៀកដណ្តប់សំពត់កាសាយៈ ចេញចាកផ្ទះចូលទៅកាន់ផ្នួសបាន ព្រោះថា ចំណង​នោះ របស់ជននោះ មិនមែនជាចំណងតឹង ជាចំណងខ្សោយ ជាចំណងផុយ ជាចំណងឥតខ្លឹម ។ ម្នាលឧទាយី យ៉ាងនោះឯងហើយ រឿងនេះ ដូចពួកកុលបុត្រខ្លះ ក្នុង​សាសនានេះ កាលតថាគតប្រាប់ថា អ្នកទាំងឡាយចូរលះបង់ នូវអំពើនេះចេញ ពួកកុលបុត្រ​នោះ ក៏ពោលយ៉ាងនេះថា ព្រះមានព្រះភាគ ត្រាស់ឲ្យយើងទាំងឡាយលះបង់អំពើណា ព្រះសុគត ត្រាស់ឲ្យយើងលះបង់អំពើណា ថ្វីបើអំពើនោះ ជាអំពើរប៉ិចរប៉ីបន្តិចបន្តួច យើង​ត្រូវតែលះបង់ចោលចេញ ហើយពួកកុលបុត្រនោះ ក៏បានលះបង់នូវអំពើនោះចេញ ទាំងមិន​ធ្វើឲ្យទាស់អធ្យាស្រ័យតថាគតឡើយ មួយវិញទៀត ពួកភិក្ខុណា ដែលជាសិក្ខាកាម ភិក្ខុ​ទាំងនោះ លះបង់នូវអំពើនោះហើយជាអ្នកមា​នសេចក្តីខ្វល់ខ្វាយតិច ជាអ្នកសម្លបរោម ជា​អ្នកប្រព្រឹត្តចិញ្ជឹមជីវិត ដោយបច្ច័យដែលអ្នកដទៃឲ្យ មានចិត្តប្រព្រឹត្តដូចជាសត្វម្រឹគ ម្នាល​ឧទាយី អំពើរបស់ភិក្ខុនោះ ទុកដូចជាចំណងធូរ ចំណងទុព្វលភាព ចំណងផុយ ចំណងឥត​ខ្លឹម ។</p>
        <p><a class='ref km' id='km១៨១' href='#km១៨១'>១៨១</a>ម្នាលឧទាយី បុគ្គលទាំងឡាយ ៤ ពួកនេះ តែងមានប្រាកដក្នុងលោក បុគ្គល ៤ ពួក តើដូចម្តេចខ្លះ ម្នាលឧទាយី បុគ្គលពួកមួយ ក្នុងលោកនេះ ជាអ្នកប្រតិបត្តិ ដើម្បីលះបង់ឧបធិ ដើម្បីរលាស់ចោលនូវឧបធិ សេចក្តីរលឹកឃើញនិងការត្រិះរិះ ដែលប្រកបដោយឧបធិ តែងគ្របសង្កត់បុគ្គលនោះ ដែលប្រតិបត្តិ ដើម្បីលះបង់ឧបធិ ដើម្បី​រលាស់ចោលនូវឧបធិ បុគ្គលនោះ ក៏ស៊ូអត់ទ្រាំ មិនលះបង់ មិនបន្ទោបង់ មិនធ្វើឲ្យវិនាស មិនធ្វើឲ្យមានកំណើតទៀត នូវឧបធិទាំងនោះឡើយ ម្នាលឧទាយី តថាគត ហៅបុគ្គលនេះ​​ឯងថា ជាអ្នកប្រកបដោយកិលេស មិនហៅថា ជាអ្នកប្រាសចាកកិលេសទេ ដំណើរនោះ​ព្រោះហេតុអ្វី ម្នាលឧទាយី​ព្រោះតថាគត ដឹងច្បាស់ថា ឥន្ទ្រិយផ្សេង​ៗ ( មាន ) ក្នុងបុគ្គលនេះ ។ ម្នាលឧទាយី បុគ្គលពួកមួយ ក្នុងលោកនេះ ជាអ្នកប្រតិបត្តិ ដើម្បីលះបង់ឧបធិ ដើម្បីរលាស់ចោលនូវឧបធិ សេចក្តីរលឹកឃើញនិងសេចក្តីត្រិះរិះ ដែលប្រកបដោយឧបធិ តែងគ្របសង្កត់នូវបុគ្គលនោះ បុគ្គលនោះ មិនអត់ទ្រាំ លះបង់ បន្ទោបង់ ធ្វើឲ្យវិនាស ធ្វើមិន​ឲ្យកើតទៀត នូវឧបធិទាំងនោះ ម្នាលឧទាយី តថាគត ហៅ បុគ្គលនេះឯងថា ជាអ្នកប្រកបដោយកិលេស មិនហៅថា ជាអ្នកប្រាសចាកកេលេសទេ ដំណើរនោះ ព្រោះ​ហេតុអ្វី ព្រោះតថាគត ដឹងច្បាស់ថា ឥន្ទ្រិយផ្សេង ៗ ( មាន ) ក្នុងបុគ្គលនោះ ។ ម្នាលឧទាយី បុគ្គលពួកមួយ ក្នុងលោកនេះ ជាអ្នកប្រតិបត្តិ ដើម្បីលះបង់ឧបធិ ដើម្បីរលាស់ចោលនូវឧបធិ ការរលឹកឃើញនិងសេចក្តីត្រិះរិះ ដែលប្រកបដោយឧបធិ តែង​គ្របសង្កត់បុគ្គលនោះ ដែលប្រតិបត្តិ ដើម្បីលះបង់ឧបធិ ដើម្បីរលាស់ចោលនូវឧបធិ ព្រោះ​ការភ្លេចស្មារតីក្នុងកាលម្តង ៗ ម្នាលឧទាយី ការកើតឡើងនៃសតិ ជាការយឺតយូរ តែបុគ្គលនោះ លះបង់ បន្ទោបង់ ធ្វើឲ្យវិនាស ធ្វើមិនឲ្យកើតទៀត នូវឧបធិនោះ ដោយឆាប់​រហ័ស ។ ម្នាលឧទាយី បុរសចាក់កំណក់ទឹកពីរតំណក់ ទៅក្នុងខ្ទះដែកដែលគេដុតអស់មួយ​ថ្ងៃ ម្នាលឧទាយី ការស្រក់ចុះនៃតំណក់នោះ រមែងយឺតយូរ តែតំណក់ទឹកនោះ ក៏ដល់នូវការ​រីងស្ងួតអស់ទៅ ដោយឆាប់រហ័ស សេចក្តីនេះ មានឧបមាយ៉ាងណា ម្នាលឧទាយី មាន​ឧបមេយ្យដូចបុគ្គលពួកមួយ ក្នុងលោកនេះ ប្រតិបត្តិ ដើម្បីលះបង់ឧបធិ ដើម្បីរលាស់ចោល​នូវឧបធិ ការរលឹកឃើញនិងសេចក្តីត្រិះរិះ ដែលប្រកបដោយឧបធិ រមែងគ្របសង្កត់បុគ្គល​នោះ ដែលប្រតិបត្តិ ដើម្បីលះបង់ឧបធិ ដើម្បីរលាស់ចោលនូវឧបធិ ព្រោះការភ្លេចស្មារតីក្នុង​កាលម្តងៗ ម្នាលឧទាយី ការកើតឡើងនៃស្មារតីក្នុងកាលម្តង ៗ ម្នាលឧទាយី ការកើតឡើងនៃស្មារតីជាការយឺតយូរ តែបុគ្គលនោះ លះបង់ បន្ទោបង់ ធ្វើឲ្យវិនាស ធ្វើមិន​ឲ្យមានកំណើតទៀត នូវឧបធិនោះ ដោយឆាប់រហ័ស ម្នាលឧទាយី តថាគត ហៅបុគ្គលនេះ​ឯងថា ជាអ្នកប្រកបដោយកិលេស មិនហៅថា ជាអ្នកប្រាសចាកកិលេសទេ ដំណើរនោះ ព្រោះហេតុអ្វី ម្នាលឧទាយី ព្រោះតថាគត ដឹងច្បាស់ថា ឥន្ទ្រិយផ្សេង ៗ គ្នា ( មាន ) ក្នុងបុគ្គលនេះ ។ ម្នាលឧទាយី បុគ្គលពួកមួយ ក្នុងលោកនេះ ដឹងច្បាស់ថា ឧបធិគឺបញ្ចក្ខន្ធ ជាឫសគល់នៃសេចក្តីទុក្ខដូច្នេះ តែជាអ្នកឥតមានឧបក្កិលេស មានចិត្តជឿស៊ប់ក្នុងព្រះ​និព្វាន ជាគ្រឿងអស់ទៅនៃឧបធិក្កិលេស ម្នាលឧទាយី តថាគត ហៅបុគ្គលនេះឯងថា ជាអ្នកប្រាសចាកឧបធិក្កិលេស មិនហៅថា ប្រកបដោយឧបធិក្កិលេសឡើយ ដំណើរនោះ ព្រោះហេតុអ្វី ម្នាលឧទាយី ព្រោះតថាគត ដឹងច្បាស់ថា ឥន្ទ្រិយដែលផ្សេង ៗ គ្នា ( មាន ) ក្នុង​បុគ្គលនេះ ។ ម្នាលឧទាយី បុគ្គលទាំងឡាយ ៤ ពួកនេះឯង ដែលមានប្រាកដក្នុងលោក ។</p>
        <p><a class='ref km' id='km១៨២' href='#km១៨២'>១៨២</a>ម្នាលឧទាយី កាមគុណនេះ មាន ៥ ប្រការ កាមគុណ ៥ ប្រការ តើអ្វីខ្លះ គឺ រូប​ទាំងឡាយ ដែលបុគ្គលគប្បីដឹងបានដោយចក្ខុជាទីប្រាថ្នា ជាទីត្រេកអរ ជាទីពេញចិត្ត ជាទី​ស្រឡាញ់ ប្រកបដោយកាម គួររីករាយ ១ សំឡេងទាំងឡាយ ដែលបុគ្គលគប្បីដឹង បាន​ដោយត្រចៀក ... ១ ក្លិនទាំងឡាយ ដែលបុគ្គលគប្បីដឹងបានដោយច្រមុះ ... ១ រសទាំងឡាយ ដែលបុគ្គលគប្បីដឹងបានដោយអណ្តាត ... ១ ផោដ្ឋព្វៈទាំងឡាយ ដែលបុគ្គលគប្បីដឹងបាន​ដោយកាយ ជាទីប្រាថ្នា ជាទីត្រេកអរ ជាទីគាប់ចិត្ត ជាទីស្រឡាញ់ ប្រកបដោយកាម គួរជា​ទីរីករាយ ១ ។ ម្នាលឧទាយី នេះឯងហៅថា កាមគុណ ៥ ប្រការ ។ ម្នាលឧទាយី សុខនិង​លោមនស្សណា កើតឡើង ព្រោះអាស្រ័យកាមគុណទាំង ៥ ប្រការនេះ សេចក្តីសុខនិង​សោមនស្សនេះ តថាគតហៅថា ជាសុខក្នុងកាម ជាសុខមិនស្អាត ជាសុខរបស់បុថុជ្ជន មិន​មែនជាសុខរបស់ព្រះអរិយៈ ដែលគេមិនគួរធ្វើឲ្យថ្នឹក មិនគួរចម្រើន មិនគួរធ្វើឲ្យរឿយ ៗ ឡើយ តថាគត ពោលថា គួរខ្លាចសេចក្តីសុខនេះ ។</p>
        <p><a class='ref km' id='km១៨៣' href='#km១៨៣'>១៨៣</a>ម្នាលឧទាយី ភិក្ខុក្នុងសាសនានេះ ស្ងប់ស្ងាត់ចាកកាមទាំងឡាយ ។ បេ ។ ចូល​កាន់ទុតិយជ្ឈាន ព្រោះប្រាសចាកបីតិ ។ បេ ។ ចូលកាន់តតិយជ្ឈាន ព្រោះលះបង់សេចក្តី​សុខ ។ បេ ។ ចូលកាន់ចតុត្ថជ្ឈាន នេះ ទើបតថាគតហៅថា សុខផុតចាកកាម សុខស្ងប់ស្ងាត់ សុខស្ងប់រម្ងាប់ សុខប្រព្រឹត្តទៅដើម្បីសេចក្តីត្រាស់ដឹង ដែលបុគ្គលគួរធ្វើឲ្យ​ថ្នឹក គួរចម្រើន គួរធ្វើឲ្យរឿយ ៗ តថាគតហៅថា បុគ្គលមិនគួរខ្លាចសេចក្តីសុខនេះឡើយ ។</p>
        <p><a class='ref km' id='km១៨៤' href='#km១៨៤'>១៨៤</a>ម្នាលឧទាយី ភិក្ខុ ក្នុងសាសនានេះ ស្ងប់ស្ងាត់ចាកកាមទាំងឡាយ ។ បេ ។ ចូល​កាន់បឋមជ្ឈាន ។ ម្នាលឧទាយី តថាគត ពោលថា បឋមជ្ឈាននេះឯង ជាធម្មជាតញាប់ញ័រ​នៅឡើយ អ្វីដែលញាប់ញ័រ ក្នុងបឋមជ្ឈាននោះ វិត្តកៈនិងវិចារៈណា ក្នុងបឋមជ្ឈាននោះ​ដែលមិនទាន់រំលត់ទៅឡើយ នេះឯង ជាធម្មជាតញាប់ញ័រ ក្នុងបឋមជ្ឈាននោះ ។ ម្នាល​ឧទាយី ភិក្ខុក្នុងសាសនានេះ ព្រោះរម្ងាប់វិតក្កៈនិងវិចារៈ ។ បេ ។ ចូលកាន់ទុតិយជ្ឈាន ។ ម្នាលឧទាយី តថាគត ពោលថា ទុតិយជ្ឈាននេះឯង ជាធម្មជាតញាប់ញ័រនៅឡើយ ចុះអ្វី​ដែលញាប់ញ័រក្នុងទុតិយជ្ឈាននោះ បីតិនិងសុខណា ក្នុងទុតិយជ្ឈាននោះ ដែលមិនទាន់​រំលត់នៅឡើយ នេះឯង ជាធម្មជាតញាប់ញ័រ ក្នុងទុតិយជ្ឈាននោះ ។ ម្នាលឧទាយី ភិក្ខុក្នុង​សាសនានេះ ព្រោះប្រាសចាកបីតិ ។ បេ ។ ចូលកាន់តតិយជ្ឈាន ។ ម្នាលឧទាយី តថាគត​ពោលថា តតិយជ្ឈាននេះឯង ជាធម្មជាតញាប់ញ័រនៅឡើយ ចុះអ្វីដែលញាប់ញ័រ ក្នុងតតិយជ្ឈាននោះ ឧបេក្ខានិងសុខណា ក្នុងតតិយជ្ឈាននោះ ដែលមិនទាន់រំលតនៅឡើយ នេះឯង ជាធម្មជាតញាប់ញ័រ ក្នុងតតិយជ្ឈាននោះ ។ ម្នាលឧទាយី ភិក្ខុក្នុងសាសនានេះ ព្រោះលះបង់នូវសុខ ។ បេ ។ ចូលកាន់ចតុត្ថជ្ឈាន ។ ម្នាលឧទាយី តថាគតពោលថា ចតុត្ថជ្ឈាននេះឯង ជាធម្មជាតញាប់ញ័រឡើយ ។</p>
        <p><a class='ref km' id='km១៨៥' href='#km១៨៥'>១៨៥</a>ម្នាលឧទាយី ភិក្ខុក្នុងសាសនានេះ ស្ងប់ស្ងាត់ចាកកាមទាំងឡាយ ។ បេ ។ ចូល​កាន់បឋមជ្ឈាន ។ ម្នាលឧទាយី តថាគតពោលនូវបឋមជ្ឈាននេះឯងថា មិនទាន់ល្មមទេ តថាគត ពោលថា អ្នកទាំងឡាយ ចូរលះបង់ចេញ ពោលថា អ្នកទាំងឡាយ ចូរកន្លងឲ្យផុត​ចេញ ។ ចុះការកន្លងចេញនូវបឋមជ្ឈាននោះ តើដូចម្តេច ម្នាលឧទាយី ភិក្ខុក្នុងសាសនានេះ ព្រោះរម្ងាប់វិតក្កៈនិងចារៈទាំងឡាយ ។ បេ ។ ចូលកាន់ទុតិយជ្ឈាន នេះហៅថា ការកន្លងនូវ​បឋមជ្ឈាននោះ ។ ម្នាលឧទាយី តថាគតពោល នូវទុតិយជ្ឈាននេះឯងថា មិនទាន់ល្មមទេ តថាគត ពោលថា អ្នកទាំងឡាយ ចូរលះបង់ចេញ ពោលថា អ្នកទាំងឡាយ ចូរកន្លងឲ្យផុត​ចេញ ។ ចុះការកន្លងទុតិយជ្ឈាននោះ តើដូចម្តេច ម្នាលឧទាយី ភិក្ខុក្នុងសាសនានេះ ព្រោះ​ប្រាសចាកបីតិ ។ បេ ។ ចូលកានតតិយជ្ឈាន នេះហៅថាការកន្លងនូវទុតិយជ្ឈាននោះ ។ ម្នាលឧទាយី តថាគតពោលនូវតតិយជ្ឈាននេះឯងថា មិនទាន់ល្មមទេ តថាគត ពោលថា អ្នក​ទាំងលាយ ចូរលះបង់ចេញ ពោលថា អ្នកទាំងឡាយ ចូរលះបង់ចេញ ពោលថា អ្នកទាំង​ឡាយ ចូរកន្លងឲ្យផុតចេញ ។ ចុះការកន្លងនូវតតិយជ្ឈាននោះ តើដូចម្តេច ម្នាលឧទាយី ភិក្ខុក្នុងសាសនានេះ ព្រោះលះបង់នូវសុខ ។ បេ ។ ចូលកាន់ចតុត្ថជ្ឈាននេះឯងហៅថា ការកន្លងនូវតតិយជ្ឈាននោះ ។ ម្នាលឧទាយី តថាគត ពោលនូវចតុត្ថជ្ឈាននេះឯងថា មិនទាន់ល្មមទេ តថាគត ពោលថា អ្នកទាំងឡាយ ចូរលះបង់ចេញ ពោលថា អ្នកទាំងឡាយ ចូរកន្លងឲ្យផុតចេញ ។ ចុះការកន្លងនូវចតុត្ថជ្ឈាននោះ តើដូចម្តេច ម្នាលឧទាយី ភិក្ខុក្នុង សាសនានេះ ព្រោះកន្លងបង់នូវរូបចតុត្ថជ្ឈាននោះ តើដូចម្តេច ម្នាលឧទាយី ភិក្ខុក្នុងសាសនានេះព្រោះកន្លងបង់នូវរូបសញ្ញា ព្រោះរលត់នូវបដិឃសញ្ញា ព្រោះមិនមានមនសិការៈចំពោះនានត្តសញ្ញា ដោយប្រការទាំងពួង ចូលកាន់អាកាសានញ្ចា-យតនជ្ឈាន ដោយបរិកម្មថា អាកាស មិនមានទីបំផុតនេះ ហៅថាការកន្លងនូវចតុត្ថជ្ឈាននោះ ។ ម្នាលឧទាយី តថាគតពោលនូវអាកាសានញ្ចាយតនៈនេះឯងថា មិនទាន់ល្មមទេ តថាគត ពោលថាអ្នក​ទាំងឡាយ ចូរលះបង់ចេញ ពោលថា អ្នកទាំងឡាយ ចូរកន្លងឲ្យផុតចេញ ។ ចុះការកន្លង នូវ​អាកាសានញ្ចាយតនៈនោះ តើដូចម្តេច ម្នាលឧទាយី ភិក្ខុក្នុងសាសនានេះ កន្លងនូវអាកាសានញ្ចា​យតនៈ ដោយប្រការទាំងពួង ហើយចូលកាន់វិញ្ញាណញ្ចាយតនៈ ដោយបរិកម្មថា វិញ្ញាណមិនមានទីបំផុត ដូច្នេះ នេះហៅថាការកន្លងនូវអាកាសានញ្ចាយតនៈ​នោះ ។ ម្នាលឧទាយី តថាគត ពោលនូវវិញ្ញាណញ្ចាយតនៈនេះឯងថា មិនទាន់ល្មមទេ តថាគត​ ពោលថា អ្នកទាំងឡាយ ចូរលះបង់ចេញ ពោលថា អ្នកទាំងឡាយ ចូរកន្លងឲ្យផុតចេញ ។ ចុះការកន្លងនូវវិញ្ញាណញ្ចាយតនៈនោះ តើដូចម្តេច ម្នាលឧទាយី ភិក្ខុក្នុងសាសនានេះ កន្លង​នូវវិញ្ញាណញ្ចាយតនៈ ដោយប្រការទាំងពួង ហើយចូលកាន់អាកិញ្ចញ្ញាយតនៈ ដោយបរិកម្ម​ថា អ្វីតិចតូចមិនមាន ដូច្នេះ នេះហៅថាការកន្លងនូវវិញ្ញាណញ្ចាយតនៈនោះ ។ ម្នាលឧទាយី តថាគតពោលនូវអាកិញ្ចញ្ញាយតនៈនេះឯងថា មិនទាន់ល្មមទេ តថាគត ពោលថា អ្នកទាំង​ឡាយ ចូរលះបង់ចេញ ពោលថា អ្នកទាំងឡាយ ចូរកន្លងឲ្យផុតចេញ ។ ចុះការកន្លងនូវ​អាកិញ្ចញ្ញាយតនៈនោះ តើដូចម្តេច ម្នាលឧទាយី ភីក្ខុក្នុងសាសនានេះ កន្លងនូវអាកិញ្ចញ្ញាយ​តនៈ ដោយប្រការទាំងពួង ហើយចូលកាន់នេវសញ្ញានាសញ្ញាយតនជ្ឈាន នេះហៅថា ការ​កន្លងនូវអាកិញ្ចញ្ញាយតនៈនោះ ។ ម្នាលឧទាយី តថាគតពោលនូវនេវសញញានាសញ្ញាយតនៈនេះឯងថា មិនទាន់ល្មមទេ តថាគត ពោលថា អ្នកទាំងឡាយ ចូរលះបង់ចេញ ពោលថា អ្នកទាំងឡាយ ចូរកន្លងឲ្យផុតចេញ ។ ចុះការកន្លង​នូវនេវសញ្ញានាសញ្ញាយតនៈនោះ តើដូចម្តេច ម្នាលឧទាយី ភិក្ខុក្នុងសាសនានេះកន្លងនូវ​នេវសញ្ញានាសញ្ញាយតនៈ ដោយប្រការទាំងពួង ហើយចូលកាន់សញ្ញាវេទយិតរោធ ( ការ​រលត់សញ្ញាព្រមទាំងវេទនា ) នេះហៅថាការកន្លងនូវនេវសញ្ញានាសញ្ញាយតនៈនោះ ។ ម្នាល​ឧទាយី តថាគតពោលនូវការលះបង់នូវនេវសញ្ញានាសញ្ញាយតនៈ ដូច្នេះឯង ។ ម្នាលឧទាយី តថាគត ពោលនូវការលះបង់សំយោជនៈណា អ្នកឃើញនូវសំយោជនៈ ទាំងតូចទាំងធំនោះ​ឬទេ ។ ឧទាយីក្រាបបង្កំទូលថា បពិត្រព្រះអង្គដ៏ចម្រើន មិនឃើញទេ ។ លុះព្រះមានព្រះភាគ បានត្រាស់ព្រះសូត្រនេះចប់ហើយ ព្រះឧទាយីមានអាយុ ក៏មានចិត្តត្រេកអររីករាយ ចំពោះ​ភាសិតរបស់ព្រះមានព្រះភាគ ។</p>
        <p>ចប់ លដុកិកោបនសូត្រ ជាគម្រប់ ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>