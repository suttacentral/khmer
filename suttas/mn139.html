<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn139' lang='km'>
        <header>
            <ul>
            </ul>
            <h1>អរណវិភង្គសូត្រ ទី ៩</h1>
        </header>
        <p><a class='ref km' id='km128' href='#km128'>១២៨</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ គង់នៅក្នុង​វត្តជេតពន របស់​អនាថ​បិណ្ឌិកសេដ្ឋី ទៀបក្រុងសាវត្ថី ។ ព្រះមាន​ព្រះភាគ ត្រាស់ហៅ​ភិក្ខុទាំងឡាយ ក្នុងទីនោះថា ម្នាលភិក្ខុ​ទាំងឡាយ ។ ភិក្ខុទាំងនោះ ទទួលព្រះពុទ្ធដីកានៃ​ព្រះមានព្រះភាគថា បពិត្រ​ព្រះអង្គដ៏ចម្រើន ។ ព្រះមានព្រះភាគ​ទ្រង់ត្រាស់យ៉ាងនេះថា ម្នាល​ភិក្ខុ​ទាំងឡាយ តថាគតនឹងសំដែងនូវអរណវិភង្គ ចំពោះ​អ្នក​ទាំងឡាយ ចូរអ្នក​ទាំងឡាយ ស្ដាប់នូវអរណវិភង្គនោះ ចូរធ្វើទុកក្នុងចិត្តឲ្យប្រពៃចុះ តថាគត​នឹង​សំដែង ។​ ភិក្ខុទាំងនោះ ទទួលព្រះពុទ្ធដីកានៃ​ព្រះមានព្រះភាគ​ថា ព្រះករុណា ព្រះអង្គ ។</p>
        <p><a class='ref km' id='km129' href='#km129'>១២៩</a>ព្រះមានព្រះភាគ ទ្រង់ត្រាស់យ៉ាងនេះថា បុគ្គលមិនគប្បី​ប្រកបរឿយ ៗ នូវសេចក្ដី​សុខក្នុង​កាម ដែលជាធម៌ថោទាប ជារបស់អ្នក​ស្រុក ជារបស់បុថុជ្ជន មិនមែនជារបស់​ព្រះអរិយបុគ្គល ​មិនប្រកប​ដោយ​ប្រយោជន៍ឡើយ មួយទៀត មិនគប្បីប្រកបរឿយ ៗ នូវសេចក្ដីព្យាយាម​ធ្វើខ្លួនឯងឲ្យលំបាក ជា​របស់នាំមកនូវសេចក្ដីទុក្ខ មិនមែនជារបស់ព្រះ អរិយបុគ្គល មិនប្រកមដោយប្រយោជន៍ឡើយ ឯមជ្ឈិមប្បដិបទា គឺសេចក្ដី ប្រតិបត្តិយ៉ាងកណ្ដាល មិនប៉ះពាល់នូវធម៌អមខាងទាំង២​ នោះ ដែល​តថាគត​បាន ត្រាស់ដឹងហើយ ជាសេចក្ដីប្រតិបត្តិធ្វើឲ្យកើតបញ្ញាចក្ខុ ធ្វើឲ្យ កើតសេចក្ដីចេះដឹង តែង​ប្រព្រឹត្ត​ទៅដើម្បីសេចក្ដីស្ងប់រម្ងាប់កិលេស ដើម្បី​ស្គាល់​នូវអរិយសច្ច ដើម្បីត្រាស់ ដឹងនូវអរិយសច្ច ដើម្បី​ព្រះនិព្វាន ។ បុគ្គល គប្បីដឹង នូវការលើកតម្កើងផង គប្បីដឹងនូវ ការបន្ដុះបង្អាប់ផង លុះដឹងនូវ​ការលើក​តម្កើង ទាំងដឹងនូវការបន្តុះបង្អាប់ហើយ មិនគប្បីលើកតម្កើង មិនគប្បីបន្តុះបង្អាប់ត្រូវសំដែង​ធម៌​ដោយ​ត្រង់ គប្បីដឹងនូវសេចក្ដីសុខ ដែល ថោកថយ លុះដឹងនូវសេចក្ដីសុខដែល​ថោកថយហើយ គប្បីប្រកប​រឿយ ៗ នូវសេចក្ដីសុខក្នុងសន្ដាន មិនគប្បីពោលពាក្យ​ក្នុងទីកំបាំងមុខ (ពាក្យញុះ ញង់) មិនគប្បី​ពោល​ពាក្យ​សៅហ្មង ក្នុងទីចំពោះមុខ គប្បីពោលកុំឲ្យរួស រាន់ពេក មិនគប្បីពោល រួសរាន់ពេក មិនគប្បី​ប្រកាន់​ភាសាក្នុង​ជនបទ មិនប្រព្រឹត្តកន្លងនូវឈ្មោះ នេះជាឧទ្ទេស នៃអរណវិភង្គ ។</p>
        <p><a class='ref km' id='km130' href='#km130'>១៣០</a>ឯពាក្យថា បុគ្គលមិនគប្បីប្រកបរឿយ ៗ នូវសេចក្ដីសុខក្នុង​កាម ដែលជាធម៌ថោកទាប ជា​របស់​អ្នកស្រុក ជារបស់បុថុជ្ជន មិនមែន​ជា​របស់​ព្រះអរិយបុគ្គល មិនប្រកបដោយប្រយោជន៍ មួយទៀត មិន​គប្បី​ប្រកប​រឿយ ៗ នូវសេចក្ដីព្យាយាម ធ្វើខ្លួនឯងឲ្យលំបាក ជារបស់នាំមកនូវសេចក្ដី​ទុក្ខ មិនមែន​ជា​របស់​​ព្រះអរិយបុគ្គល មិនប្រកបដោយប្រយោជន៍ ដូច្នេះនុ៎ះ តថាគតបានពោលហើយ ។ ពាក្យនុ៎ះ តថាគត​បានពោលហើយ ព្រោះ​អាស្រ័យសេចក្ដីដូចម្ដេច ។ ធម៌ណា គឺការប្រកបរឿយ ៗ នូវ​សេចក្ដី​សោមនស្ស របស់បុគ្គលដែលមានសេចក្ដីសុខដោយ​កាមប្បដិសន្ធិ ដែល​ជា ធម៌ថោកទាប ជាធម៌​របស់​អ្នក​ស្រុក ជាធម៌របស់បុថុជ្ជន មិនមែនជារបស់ ព្រះអរិយបុគ្គលមិនប្រកបដោយប្រយោជន៍ ធម៌នេះ ជា​ធម៌​ប្រកបដោយ​សេចក្ដីទុក្ខ ប្រកបដោយ សេចក្ដីលំបាក ប្រកបដោយសេចក្ដី​ចង្អៀតចង្អល់ ប្រកបដោយ​សេចក្ដី​ក្ដៅក្រហាយ ជាសេចក្ដីប្រតិបត្តិខុស ។ ធម៌ណា គឺ ការមិនប្រកបរឿយ ៗ នូវសេចក្ដី​ព្យាយាម​ដោយ​សោមនស្ស របស់បុគ្គល​ដែល​មានសេចក្ដីសុខដោយកាមប្បដិសន្ធិ ជាសេចក្ដីព្យាយាម ថោកទាប ជា​របស់​​អ្នកស្រុក ជារបស់បុថុជ្ជន មិនមែនជារបស់ព្រះអរិយបុគ្គល មិន ប្រកបដោយប្រយោជន៍ ធម៌នេះជាធម៌មិន​នាំ​មកនូវសេចក្ដីទុក្ខ មិនលំបាក មិនចង្អៀតចង្អល់ មិនក្ដៅក្រហាយ ជាសេចក្ដី​ប្រតិបត្តិត្រូវ ។ ធម៌ណា គឺ​សេចក្ដី​ព្យាយាម ធ្វើខ្លួនឯងឲ្យលំបាក ជារបស់នាំមកនូវ​សេចក្ដីទុក្ខ មិនមែន​ជារបស់ព្រះអរិយបុគ្គល មិន​ប្រកប​ដោយប្រយោជន៍ ធម៌នេះ រមែងប្រកប​ដោយសេចក្ដីទុក្ខ ប្រកបដោយសេចក្ដីលំបាក ប្រកប​ដោយ​សេចក្ដី​​ចង្អៀត​ចង្អល់ ប្រកបដោយសេចក្ដីក្ដៅក្រហាយ ជាសេចក្ដី ប្រតិបត្តិខុស ។ ធម៌ណា គឺការ​មិន​ប្រកប​រឿយ ៗ នូវសេចក្ដីព្យាយាមធ្វើខ្លួនឯងឲ្យលំបាក ជាសេចក្ដី​ព្យាយាម​នាំមកនូវទុក្ខ មិនមែន​ជា​របស់​ព្រះអរិយបុគ្គល មិនប្រកបដោយ​ប្រយោជន៍ធម៌នុ៎ះ មិននាំមកនូវសេចក្ដីទុក្ខ មិនលំបាក មិន​ចង្អៀត​ចង្អល់ មិនក្ដៅ ក្រហាយ ជាសេចក្ដីប្រតិបត្តិត្រូវ ។​ ពាក្យណា ដែលតថាគត​ពោល​ហើយ​ថា​បុគ្គល​មិន​គប្បី​​ប្រកបរឿយ ៗ នូវសេចក្ដីសុខក្នុងកាម ដែលជាធម៌ ថោកទាប ជារបស់អ្នកស្រុក ជារបស់បុថុជ្ជន មិនមែនជារបស់ព្រះអរិយបុគ្គល មិនប្រកបដោយប្រយោជន៍ មួយទៀត មិនគប្បីប្រកបរឿយ ៗ នូវ​សេចក្ដី​ព្យាយាមធ្វើខ្លួនឯងឲ្យលំបាក នាំមកនូវទុក្ខ មិនមែនជារបស់ព្រះ អរិយបុគ្គល មិន​ប្រកប​ដោយ​ប្រយោជន៍ ​ដូច្នេះ ពាក្យនុ៎ះតថាគតពោល ហើយ ព្រោះអាស្រ័យសេចក្ដីនេះឯង ។</p>
        <p><a class='ref km' id='km131' href='#km131'>១៣១</a>ឯពាក្យថា មជ្ឈិមប្បដិបទា គឺសេចក្ដីប្រតិបត្តិយ៉ាងកណ្ដាល មិនប៉ះពាល នូវធម៌អមខាង​ទាំង​ ២ នុ៎ះ ដែលតថាគតត្រាស់ដឹងហើយ ជា សេចក្ដីប្រតិបត្តិធ្វើឲ្យ កើតបញ្ញាចក្ខុ ធ្វើឲ្យកើតសេចក្ដីចេះ​ដឹង តែងប្រព្រឹត្ត ទៅដើម្បីសេចក្ដីស្ងប់រម្ងាប់កិលេស ដើម្បីស្គាល់នូវអរិយសច្ច ដើម្បីត្រាស់ដឹង នូវ​អរិយ​សច្ច ដើម្បីព្រះនិព្វាន ដូច្នេះនុ៎ះ តថាគតបានពោលហើយ ។ ពាក្យនុ៎ះ តថាគតពោលហើយ ព្រោះ​អាស្រ័យ​សេចក្ដី ដូចម្ដេច ។ អដ្ឋង្គិកមគ្គ ដ៏ប្រសើរនេះឯង គឺសេចក្ដីយល់ត្រូវ ១ សេចក្ដីត្រិះរិះត្រូវ ១ វាចា​ត្រូវ ១ ការងារត្រូវ ១ ការចិញ្ចឹមជីវិតត្រូវ ១ សេចក្ដីព្យាយាមត្រូវ ១ ការរលឹក ត្រូវ ១ ការតម្កល់​ចិត្ត​នឹង​ត្រូវ ១ ។ ពាក្យណាដែលតថាគតពោលហើយថា មជ្ឈិមប្បដិបទា គឺសេចក្ដីប្រតិបត្តិជាកណ្ដាល មិន​បាន​ប៉ះពាល់នូវធម៌អម ខាងទាំង ២ នុ៎ះ ដែលតថាគត ត្រាស់ដឹងហើយ ជាសេចក្ដីប្រតិបត្តិ ធ្វើឲ្យ​កើត​បញ្ញា​ចក្ខុ ធ្វើឲ្យកើតសេចក្ដីចេះដឹង តែងប្រព្រឹត្តទៅ ដើម្បីសេចក្ដីស្ងប់ រម្ងាប់កិលេស ដើម្បីស្គាល់​អរិយ​សច្ច ដើម្បីត្រាស់ដឹង អរិយសច្ច ដើម្បី ព្រះនិព្វាន ដូច្នេះ ពាក្យនុ៎ះ ដែលតថាគតពោលហើយ ព្រោះ​អាស្រ័យ​សេចក្ដីនេះឯង ។</p>
        <p><a class='ref km' id='km132' href='#km132'>១៣២</a>ឯពាក្យថា បុគ្គលគប្បីដឹងនូវការលើកតម្កើងផង គប្បីដឹងនូវ ការបន្តុះ បង្អាប់ផង លុះដឹងនូវ​ការ​លើកតម្កើង ទាំងដឹងនូវការបន្ដុះបន្អាប់​ហើយ​មិនគប្បីលើក តម្កើង មិនគប្បីបន្តុះបន្អាប់ គប្បី​សំដែង​ធម៌​ដោយ​ត្រង់ ដូច្នេះនុ៎ះ តថាគតបានពោលហើយ ។​ ពាក្យនុ៎ះ តថាគតបានពោលហើយ ព្រោះ​អាស្រ័យ​សេចក្ដី​ដូចម្ដេច ។ ម្នាលភិក្ខុ ទាំងឡាយ ការលើកតម្កើងនិង​ការបន្តុះបន្អាប់ មិនមែនជាការសំដែងធម៌ តើដូចម្ដេច ។ កាលដែលបុគ្គល អ្នកសំដែង​ធម៌ ពោលថាជនទាំងឡាយណា មានសេចក្ដី​សុខ​ដោយ​កាមប្បដិសន្ធិ រមែងប្រកប​រឿយ ៗ នូវសេចក្ដីព្យាយាមដោយសោមនស្ស ដែលជារបស់ថោកទាប ជា​របស់​​អ្នក​ស្រុក ជារបស់បុថុជ្ជន មិនមែនជារបស់ ព្រះអរិយបុគ្គល មិនប្រកបដោយប្រយោជន៍ ជន​ទាំង​អស់​នោះ ឈ្មោះថា ប្រកបដោយទុក្ខ ប្រកបដោយសេចក្ដីលំបាក ប្រកបដោយ​សេចក្ដី​ចង្អៀត ចង្អល់ ប្រកប​ដោយសេចក្ដីក្ដៅក្រហាយ ជាអ្នកប្រតិបត្តិ​ខុស ដូច្នេះឈ្នោះ​ថាបន្តុះបន្អាប់​បុគ្គល​ពួក​ខ្លះ ដោយ​ប្រការ​ដូច្នេះ ។ កាលដែលបុគ្គល​សំដែង ធម៌ពោលថា ជនទាំងឡាយណា មានសេចក្ដី​សុខ​ដោយ​កាមប្បដិសន្ធិ មិន ប្រកបរឿយ ៗ នូវសេចក្ដីព្យាយាមដោយសោមនស្ស ដែលជារបស់ថោក ទាប ជា​របស់​អ្នក​ស្រុក ជារបស់បុថុជ្ជន មិនមែនជារបស់ព្រះអរិយបុគ្គល មិនប្រកបដោយ​ប្រយោជន៍ ជនទាំងអស់នោះ មិនមាន​សេចក្ដីទុក្ខ មិនមាន សេចក្ដីលំបាក មិនមានសេចក្ដីចង្អៀតចង្អល់ មិនមាន​សេចក្ដី​ក្ដៅក្រហាយ ជា​អ្នក​ប្រព្រឹត្តត្រូវ ដូច្នេះ ឈ្មោះថាលើកតម្កើងបុគ្គលពួលខ្លះ ដោយប្រការ ដូច្នេះ ។ កាល​ដែលបុគ្គល​អ្នក​សំដែង​ធម៌ពោលថា ជនទាំងឡាយណា ប្រកបរឿយ ៗ នូវសេចក្ដីព្យាយាមធ្វើខ្លួន​ឯង​ឲ្យលំបាក នាំ​មក​នូវ​សេចក្ដីទុក្ខ មិនមែនជារបស់ព្រះអរិយបុគ្គល មិនប្រកបដោយ​ប្រយោជន៍ ជន​ទាំង​អស់​នោះប្រកប​ដោយ​សេចក្ដី​ទុក្ខ ប្រកបដោយសេចក្ដីលំបាក​ ប្រកបដោយ សេចក្ដីចង្អៀតចង្អល់ ប្រកបដោយ​សេចក្ដីក្ដៅ​ក្រហាយ ជាអ្នកប្រតិបត្តិខុស ដូច្នេះឈ្មោះថាបន្តុះ បង្អាប់បុគ្គលពួកខ្លះ ដោយ​ប្រការ​ដូច្នេះ ។ កាល​ដែល​បុគ្គល​អ្នកសំដែងធម៌ពោលថា ជនទាំងឡាយណាមិនប្រកបរឿយ ៗ នូវ​សេចក្ដី​ព្យាយាម​ធ្វើខ្លួន​ឯង​ឲ្យ​លំបាក ជារបស់នាំមកនូវសេចក្ដីទុក្ខ មិនមែន ជា​របស់​ព្រះអរិយបុគ្គល មិនប្រកប​ដោយ​ប្រយោជន៍ ជន​ទាំង​អស់នោះ មិនមានទុក្ខ មិនមានសេចក្ដីលំបាក មិនមានសេចក្ដីចង្អៀតចង្អល់ មិន​មាន​សេចក្ដី​ក្ដៅ​ក្រហាយ ជាអ្នកប្រព្រឹត្តត្រូវ ដូច្នេះ ឈ្មោះថាលើកតម្កើងបុគ្គល ពួកខ្លះ ដោយប្រការដូច្នេះ ។ កាល​ដែល​បុគ្គល​អ្នកសំដែងធម៌ពោលថា ជនទាំងឡាយណាមួយ មិនបានលះបង់ នូវ​សំយោជនៈក្នុងភព (តណ្ហា) ជនទាំងអស់នោះ ប្រកបដោយសេចក្ដីទុក្ខ ប្រកបដោយសេចក្ដីលំបាក ប្រកប​ដោយសេចក្ដីចង្អៀតចង្អល់ ប្រកបដោយសេចក្ដី​ក្ដៅក្រហាយ ជាអ្នក ប្រព្រឹត្តខុស ដូច្នេះ​ឈ្មោះ​ថាបន្តុះបន្អាប់បុគ្គលពួកខ្លះ ដោយ​ប្រការ​ដូច្នេះ ។ កាលដែលបុគ្គល អ្នកសំដែងធម៌ពោលថា បុគ្គល​ណា​មួយ លះបង់ សំយោជនៈ ក្នុងភព​បាន​ហើយ ជនទាំងអស់នោះ មិនមានទុក្ខ មិនមាន សេចក្ដី​លំបាក មិនមាន​សេចក្ដី​ចង្អៀតចង្អល់ មិនមាន​សេចក្ដី​ក្ដៅក្រហាយ ជាអ្នកប្រតិបត្តិត្រូវ ដូច្នេះឈ្មោះថា លើក​តម្កើងបុគ្គល​ពួកខ្លះ ដោយប្រការ ដូច្នេះ ។ ម្នាលភិក្ខុទាំងឡាយ ការលើក​តម្កើង និងបន្តុះបង្អាប់ មិនមែន ជាការសំដែងធម៌ យ៉ាងនេះឯង ។</p>
        <p><a class='ref km' id='km133' href='#km133'>១៣៣</a>ម្នាលភិក្ខុទាំងឡាយ ចុះការមិនមានលើកតម្កើង ការមិនបន្តុះ បង្អាប់ ជាការសំដែង​ធម៌​ដោយ​ត្រង់​ តើដូចម្ដេច ។ បុគ្គលអ្នកសំដែងធម៌មិន បានពោលយ៉ាង​នេះថា ជនទាំងឡាយណា ដែល​ជាអ្នក​មាន​សេចក្ដីសុខ ដោយកាមប្បដិសន្ធិ ប្រកបរឿយ ៗ នូវសេចក្ដីព្យាយាមដោយសោមនស្ស ដែល​ជា​ធម៌​ថោកទាប ជារបស់អ្នក​ស្រុក ជារបស់បុថុជ្ជន មិនមែនជារបស់ ព្រះអរិយបុគ្គល មិនប្រកបដោយប្រយោជន៍ ជន​​ទាំងអស់នោះ ឈ្មោះថា ប្រកបដោយទុក្ខ ប្រកបដោយសេចក្ដីលំបាក ប្រកបដោយ​សេចក្ដី​ចង្អៀត ចង្អល់ ប្រកបដោយសេចក្ដីក្ដៅក្រហាយ ជាអ្នកប្រតិបត្តិខុស ដូច្នេះ ។ កាល ដែលបុគ្គល​អ្នក​សំដែងធម៌ ពោលថា អនុយោគធម៌នុ៎ះ ប្រកបដោយ សេចក្ដី​ទុក្ខ ប្រកបដោយសេចក្ដីលំបាក ប្រកប​ដោយ​សេចក្ដីចង្អៀតចង្អល់ ប្រកបដោយ​សេចក្ដី ក្ដៅក្រហាយ ជាសេចក្ដីប្រតិបត្តិខុស ដូច្នេះ​ឈ្មោះ​ថា​សំដែងធម៌ដោយត្រង់​ ។ បុគ្គលអ្នក សំដែងធម៌ មិនបានពោលយ៉ាងនេះថា ជនទាំងឡាយណា​ជាអ្នក​មាន​​សេចក្ដី​សុខដោយ កាមប្បដិសន្ធិ មិនប្រកប រឿយ ៗ នូវសេចក្ដីព្យាយាមដោយសោមនស្ស ដែល​ជា​ធម៌​ថោ​ទាប ជារបស់ អ្នកស្រុក ជារបស់បុថុជ្ជន មិនមែនជារបស់​ព្រះអរិយបុគ្គល មិនប្រកប ដោយប្រយោជន៍ ជន​ទាំង​អស់នោះ មិនមានទុក្ខ មិនមានសេចក្ដីលំបាក មិនមានសេចក្ដី ចង្អៀតចង្អល់ មិនក្ដៅក្រហាយ ជា​អ្នក​ប្រតិបត្តិ​ត្រូវដូច្នេះ ។ កាលដែលបុគ្គលអ្នក សំដែង​ធម៌ ពោលថា អននុយោគធម៌នុ៎ះ មិនមាន​សេចក្ដី​ទុក្ខ​ មិនមានសេចក្ដីលំបាក​ មិនមានការចង្អៀតចង្អល់ មិនមាន សេចក្ដីក្ដៅ​ក្រហាយ ជាសេចក្ដី​ប្រតិបត្តិ​ត្រូវ ដូច្នេះ ឈ្មោះថាសំដែងធម៌ ដោយ​ត្រង់ ។ បុគ្គលអ្នក​សំដែង​ធម៌ មិនបានពោលយ៉ាងនេះថា ជន​ទាំង​ឡាយ​ណាជាអ្នកប្រកករឿយ ៗ នូវសេចក្ដី​ព្យាយាម​ធ្វើ​ខ្លួន​ឯង​ឲ្យ​លំបាក នាំមកនូវសេចក្ដីទុក្ខ មិនមែនជារបស់ព្រះអរិយបុគ្គល មិនប្រកបដោយ​ប្រយោជន៍ ជនទាំង​អស់​នោះ ប្រកបដោយសេចក្ដីទុក្ខ ប្រកប​ដោយសេចក្ដី​លំបាក ប្រកបដោយសេចក្ដីចង្អៀតចង្អល់ ប្រកប​ដោយ​សេចក្ដីក្ដៅក្រហាយ ជាអ្នក​ប្រតិបត្តិ​ខុស ដូច្នេះ ។ កាលដែលបុគ្គល អ្នកសំដែងធម៌ពោលថា អនុយោគធម៌នេះ ប្រកប​ដោយ​សេចក្ដី​ទុក្ខ ប្រកបដោយ សេចក្ដីលំបាក ប្រកបដោយ​សេចក្ដី​ចង្អៀតចង្អល់ ប្រកបដោយ​សេចក្ដីក្ដៅ​ក្រហាយ ជា សេចក្ដីប្រតិបត្តិខុស ដូច្នេះឈ្មោះ​ថាសំដែង​ធម៌​ដោយ​ត្រង់ ។ បុគ្គលសំដែង​ធម៌ មិន​បាន​ពោល​យ៉ាងនេះថា ជនទាំងឡាយណាដែលមិនប្រកបរឿយ ៗ នូវ​សេចក្ដី​​ព្យាយាម ធ្វើខ្លួនឯងឲ្យលំបាក នាំ​មក​នូវទុក្ខ មិនមែនជារបស់​ព្រះអរិយបុគ្គល មិនប្រកប​ដោយ​ប្រយោជន៍ ជនទាំងអស់ មិនមានទុក្ខ មិនមានសេចក្ដីលំបាក មិនមានសេចក្ដីចង្អៀត​ចង្អល់ មិនមាន​សេចក្ដី​ក្ដៅក្រហាយ ជាអ្នកប្រតិបត្តិត្រូវ ។ កាលដែលបុគ្គលអ្នក​សំដែងធម៌ ពោល​ថា អនុយោគធម៌នុ៎ះ មិនមានទុក្ខ មិនមានសេចក្ដីលំបាក មិនមាន សេចក្ដីចង្អៀតចង្អល់ មិនមានសេចក្ដីក្ដៅក្រហាយ ជា​សេចក្ដី​ប្រតិបត្តិត្រូវ ដូច្នេះ ឈ្មោះថា​សំដែង​ធម៌​ដោយត្រង់ ។ បុគ្គលអ្នកសំដែងធម៌ មិន​បាន​ពោល​យ៉ាង​នេះ​ថា ជនទាំងឡាយណាមួយ មិនបានលះ​បង់នូវ​ភវសំយោជនៈ​ ជនទាំងអស់នោះ ប្រកបដោយ​សេចក្ដី​ទុក្ខ ប្រកបដោយ សេចក្ដីលំបាក ប្រកប​ដោយ​សេចក្ដីចង្អៀតចង្អល់ ប្រកប​ដោយសេចក្ដីក្ដៅ ក្រហាយ ជា​អ្នក​ប្រតិបត្តិខុស ដូច្នេះ ។ កាល​ដែល​បុគ្គល​អ្នកសំដែង​ធម៌ ពោលថា កាលបើ​ភវសំយោជនៈ​មិនទាន់​លះបង់​នៅឡើយ ភពក៏មិន​បាន​លះ​បង់​ទៅ​ដែរ ដូច្នេះ ឈ្មោះថាសំដែងធម៌ដោយត្រង់​ ។ បុគ្គល​អ្នកសំដែង​ធម៌ មិនបានពោលយ៉ាងនេះថា ជនទាំងឡាយណាមួយ បានលះបង់នូវ ភវសំយោជនៈ ជន​ទាំងអស់​នោះ មិនមានទុក្ខ មិនមានសេចក្ដីលំបាក មិនមានសេចក្ដីចង្អៀតចង្អល់ មិនមាន​សេចក្ដី​ក្ដៅ​ក្រហាយ ជាអ្នកប្រតិបត្តិ ត្រូវ ដូច្នេះ ។ កាល​ដែល​បុគ្គល​អ្នកសំដែងធម៌ ពោលថា កាលបើភវសំយោជនៈ​លះបង់​ទៅហើយ ភពក៏លះបង់ទៅដែរ ដូច្នេះ ឈ្មោះថា សំដែង ធម៌ដោយត្រង់ ។ ម្នាលភិក្ខុទាំងឡាយ ការ​មិន​លើកតម្កើង ការមិនបន្តុះ បន្អាប់ ជាការ​សំដែង​ធម៌ដោយត្រង់យ៉ាងនេះឯង ។ ពាក្យណា ដែល​តថាគត​ពោល​ហើយថា បុគ្គលគប្បីនូវ​ការលើក​តម្កើង​ផង គប្បីដឹងនូវការ បន្តុះ​បន្អាប់ផង លុះដឹងនូវ​ការលើក​តម្កើង និងដឹងនូវការបន្តុះបន្អាប់ហើយ មិនគប្បីលើតម្កើង មិនគប្បីបន្តុះបន្អាប់ គប្បីសំដែងធម៌ដោយត្រង់ ដូច្នេះ ពាក្យនុ៎ះ តថាគតពោលហើយ ព្រោះអាស្រ័យសេចក្ដីនេះឯង ។</p>
        <p><a class='ref km' id='km134' href='#km134'>១៣៤</a>ពាក្យថា បុគ្គលគប្បីដឹងនូវសេចក្ដីសុខដែលថោកថយ លុះ ដឹងនូវសេចក្ដី សុខដែល​ថោកថយ​ហើយ គប្បីប្រកបរឿយ ៗ នូវសេចក្ដីសុខ ក្នុង​សន្ដាន ដូច្នេះ ពាក្យនុ៎ះ តថាគតបានពោលហើយ ។ ពាក្យនុ៎ះ តថាគត ពោលហើយ ព្រោះអាស្រ័យសេចក្ដី ដូចម្ដេច ។ ម្នាលភិក្ខុទាំងឡាយ កាមគុណនេះមាន ៥ ប្រការ កាមគុណ ៥ ប្រការ តើអ្វីខ្លះ រូបដែលគប្បី ដឹងដោយចក្ខុ ជាទីប្រាថ្នាជាទីត្រេកអរ ជាទី​គាប់ចិត្ត មាន​សភាពជាទី ស្រឡាញ់ ប្រកបដោយកាម ជាទីតាំងនៃសេចក្ដីត្រេអរ សំឡេងដែលគប្បី​ដឹងដោយ​ត្រចៀក ... ក្លិនដែលគប្បីដឹងដោយច្រមុះ ... រសដែលគប្បីដឹង ដោយអណ្ដាត ... ផោដ្ឋព្វៈ ដែលគប្បី​ដឹង​ដោយ​កាយ ជាទីប្រាថ្នា ជាទី ត្រេកអរ ជាទីគាប់ចិត្ត មានសភាព ជាទីស្រឡាញ់ ប្រកបដោយកាម ជា​ទីតាំង​នៃសេចក្ដីត្រេកអរ ម្នាលភិក្ខុទាំងឡាយ នេះឯង កាមគុណមាន ៥ ប្រការ ។ ម្នាលភិក្ខុទាំងឡាយ​ សេចក្ដី​សុខនិងសោមនស្ស ណា តែងកើត ឡើង ព្រោះអាស្រ័យ​នូវ កាមគុណទាំង ៥ នេះ សេចក្ដី​សុខ​និង​សោមនស្ស នេះ តថាគតហៅថា ជាសេចក្ដីសុខ​ក្នុងកាម ជាសេចក្ដីសុខរបស់បុថុជ្ជន ជាសេចក្ដី​សុខ​ដ៏លាមក មិនមែនជាសេចក្ដីសុខ​របស់ព្រះអរិយបុគ្គលទេ ។ តថាគត ពោលថា បុគ្គលមិនគប្បីសេព មិន​គប្បី​ចម្រើន មិនគប្បីធ្វើឲ្យច្រើន គប្បីខ្លាចសេចក្ដីសុខ នេះ ។ ម្នាលភិក្ខុទាំងឡាយ ភិក្ខុក្នុងសាសនា​នេះ ស្ងាត់ចាកកាមទាំងឡាយ ស្ងាត់ចាកអកុសលធម៌ទាំងឡាយ ហើយបាន ដល់នូវ​បឋមជ្ឈាន ប្រកបដោយ​វិតក្កៈ​និងវិចារៈ មានបីតិនិងសុខដែលកើត អំពីសេចក្ដីស្ងាត់ ហើយសម្រេចសម្រាន្តនៅដោយឥរិយាបថ​ទាំង ៤ ។ ព្រោះរម្លាប់វិតក្កៈនិងវិចារៈ ក៏បានដល់នូវទុតិយជ្ឈាន ជាធម្មជាតកើតមាន ក្នុង សន្ដាននៃខ្លួន ប្រកប​ដោយសេចក្ដី​ជ្រះថ្លាគឺសទ្ធា មានសភាពជាចិត្តខ្ពស់ ឯក មិនមាន វិតក្កៈ មិនមានវិចារៈ មានតែ​បីតិ​និង​សុខដែលកើតអំពីសមាធិ គឺបឋមជ្ឈាន ... បានដល់ នូវតតិយជ្ឈាន ... បានដល់នូវចតុត្ថជ្ឈាន ហើយ​សម្រេចសម្រាន្ត​នៅដោយឥរិយាបថ ទាំង ៤ នេះ តថាគតហៅថា នេក្ខម្មសុខ បវិវេកសុខ ឧបសមសុខ សម្ពោធិសុខ ។ តថាគតពោលថា បុគ្គលគួរសេព គួរចម្រើន គួរធ្វើឲ្យច្រើន មិនគួរ​ខ្លាច​សេចក្ដីសុខ​នេះឡើយ ។ ពាក្យណាដែលតថាគតពោលហើយថា បុគ្គលគប្បីដឹង នូវសេចក្ដីសុខ​ដែល​ថោកថយលុះដឹង នូវសេចក្ដីសុខដែលថោកថយហើយ គប្បីប្រកបរឿយ ៗ នូវសេចក្ដីសុខក្នុងសន្ដាន ដូច្នេះ ពាក្យនុ៎ះ តថាគតពោលហើយ ព្រោះ​អាស្រ័យ​សេចក្ដីនេះឯង ។ </p>
        <p><a class='ref km' id='km135' href='#km135'>១៣៥</a>ពាក្យថា បុគ្គលមិនគប្បីពោលពាក្យក្នុងទីកំបាំងមុខ មិនគប្បី​ពោលពាក្យ​នាំឲ្យសៅហ្មង​ក្នុង​​ទីចំពោះមុខ ដូច្នេះ នុ៎ះ តថាគតបានពោល​ហើយ ។ ពាក្យនុ៎ះ តថាគតពោលហើយ ព្រោះ​អាស្រ័យ​សេចក្ដីដូចម្ដេច ។ ម្នាលភិក្ខុទាំងឡាយ បណ្ដាពាក្យទាំងនោះ​ ​បុគ្គល​ដឹង​នូវ​ពាក្យ​ស្ងាត់​កំបាំង​ណា ជា​ពាក្យមិនពិត មិនទៀត មិនប្រកបដោយប្រយោជន៍ ដោយពិត មិនគប្បីពោលពាក្យ​ស្ងាត់​កំបាំង​ឡើយ មួយ​ទៀត បុគ្គលដឹងនូវពាក្យស្ងាត់​កំបាំងណា ជាពាក្យពិតពាក្យទៀង តែមិនប្រកបដោយ​ប្រយោជន៍ បុគ្គល​គប្បី​រៀនដើម្បីមិននិយាយនូវពាក្យនោះ មួយទៀត បុគ្គលដឹងនូវពាក្យស្ងាត់​កំបាំងណា ជាពាក្យពិត ពាក្យ​ទៀង តែមិនប្រកប​ដោយប្រយោជន៍ បុគ្គល​គួរជាអ្នកដឹងនូវ កាល​គួរក្នុងពាក្យនោះ ដើម្បីនិយាយនូវ​ពាក្យ​ស្ងាត់​កំបាំង​នោះ ។ ម្នាលភិក្ខុទាំងឡាយ បណ្ដាពាក្យទាំងនោះ បុគ្គលដឹងនូវពាក្យ​ណាដែល​នាំ​ឲ្យ​សៅ​ហ្មង​ក្នុង​ទីចំពោះមុខ ជាពាក្យមិនពិត មិនទៀង មិន​ប្រកបដោយ​ប្រយោជន៍ ដោយពិត មិន​គប្បី​ពោល​ពាក្យ​ដែល​នាំឲ្យសៅហ្មង​ក្នុង​ទីចំពោះមុខ​នោះទេ មួយទៀត បុគ្គលដឹងនូវពាក្យណាដែលនាំឲ្យ សៅហ្មង​ក្នុង​ទី​ចំពោះ​មុខ ជាពាក្យពិត ពាក្យទៀង តែមិនប្រកបដោយ​ប្រយោជន៍ បុគ្គលគប្បីរៀន ដើម្បី​មិនពោល​នូវ​ពាក្យ​នោះ មួយទៀត បុគ្គល​ដឹងនូវពាក្យណា ដែលនាំឲ្យ សៅហ្មងក្នុងទីចំពោះមុខ ជាពាក្យពិត ពាក្យ​ទៀង ហើយ​ប្រកបដោយ​ប្រយោជន៍ បុគ្គលគួរជាអ្នកដឹងនូវ​កាលគួរក្នុង​ពាក្យនោះ ដើម្បីនិយាយ នូវពាក្យ​ដែល​នាំ​ឲ្យ​សៅហ្មងក្នុងទីចំពោះមុខនោះ ។ ពាក្យណា ដែលតថាគតបានពោលហើយថា បុគ្គល​មិន​គប្បី​ពោល ពាក្យក្នុងទីកំបាំងមុខ មិនគប្បីពោលពាក្យដែលនាំឲ្យសៅហ្មងក្នុងទីចំពោះ មុខ ដូច្នេះ ពាក្យនុ៎ះ តថាគត​​ពោលហើយ ព្រោះអាស្រ័យសេចក្ដីនេះឯង ។</p>
        <p><a class='ref km' id='km136' href='#km136'>១៣៦</a>ពាក្យថា បុគ្គលគប្បីពោលកុំឲ្យរួសរាន់ពេក មិនគប្បីពោល​រួសរាន់ពេក នុ៎ះ តថាគត​បាន​ពោលហើយ ។ ពាក្យនុ៎ះ តថាគតពោលហើយ ព្រោះអាស្រ័យ សេចក្ដីដូចម្ដេច ។ ម្នាលភិក្ខុទាំងឡាយ បណ្ដា​បុគ្គលទាំង​នោះ បុគ្គលដែលពោលរហ័ស កាយក៏រមែងលំបាក ចិត្តក៏រមែងព្រួយ សំឡេង​ក៏ស្អប់ ក​ក៏ឈឺចាប់សំដីរបស់បុគ្គល ដែលពោលញាប់ ជាសំដីមិន​ស្រឡះផង ស្ដាប់មិនជា​ក់​ផង ។ ម្នាលភិក្ខុទាំងឡាយ បណ្ដាលបុគ្គល​ទាំងនោះ បុគ្គលដែលពោលមិនរហ័សពេក កាយក៏មិនលំបាក ចិត្ត​ក៏​មិន​ព្រួយ សំឡេងក៏មិនស្អក កក៏មិនឈឺចាប់ សំដីរបស់បុគ្គលដែលពោលមិន​ញាប់ ជាសំដី ស្រឡះផង ដឹង​​សេចក្ដីច្បាស់ផង ។ ពាក្យណា ដែលតថាគត​ពោលហើយថា បុគ្គល គប្បីពោលកុំឲ្យរួសរាន់ពេក មិន​គប្បី​ពោលរួសរាន់​ពេក ដូច្នេះ ពាក្យនុ៎ះ តថាគតពោលហើយ ព្រោះអាស្រ័យសេចក្ដីនេះឯង ។</p>
        <p><a class='ref km' id='km137' href='#km137'>១៣៧</a>ពាក្យថា បុគ្គលមិនគប្បីប្រកាន់ភាសាក្នុងជនបទ មិនគប្បី​ប្រព្រឹត្តកន្លងនូវ ឈ្មោះ ដូច្នេះនុ៎ះ តថាគត​បានពោលហើយ ។ ពាក្យនុ៎ះ​តថាគតពោលហើយ ព្រោះអាស្រ័យ​ដូចម្ដេច ។ ម្នាលភិក្ខុ​ទាំង​ឡាយ ចុះការ​ប្រកាន់នូវភាសាក្នុងជនបទ និងការ ប្រព្រឹត្តកន្លងនូវឈ្មោះ តើដូចម្តេច ។ ម្នាលភិក្ខុ​ទាំង​ឡាយ ក្នុងជនបទខ្លះ ក្នុងលោកនេះ ភាជនៈតែមួយបែប​នោះសោះ តែជនទាំងឡាយ​រមែង​ស្គាល់​ថាបាតិខ្លះ រមែង​ស្គាល់ថា បត្តៈខ្លះ រមែងស្អាល់ថាបិដ្ឋៈខ្លះ រមែងស្គាល់ថាសរាវៈខ្លះ រមែង​ស្ដាល់​ថា​ហរោសៈខ្លះ រមែងស្គាល់ថាបោណៈខ្លះ រមែងស្គាល់ថាហនៈខ្លះ រមែងស្អាល់ថាបិបិលៈ​ខ្លះ ។ ព្រោះ​ហេតុ​នោះ​ ពួក​ជន​ស្គាល់​នូវរបស់នោះ ក្នុងជនបទនោះ ៗ យ៉ាងណា ៗ បុគ្គល​ខ្លះ​ក៏​ប្រកាន់មាំមួនយ៉ាងនោះ ៗ ហើយ​ពោល​ថា ពាក្យនេះជាពាក្យពិត ពាក្យដទៃជាមោឃៈ ។ ម្នាលភិក្ខុទាំងឡាយ ការ​ប្រកាន់​នូវភាសា​ក្នុង​ជនបទ និង​ការ​ប្រព្រឹត្តកន្លងនូវឈ្មោះ យ៉ាងនេះឯង ។ ម្នាលភិក្ខុទាំងឡាយ ចុះការដែលមិនប្រកាន់នូវ​ភាសា​ក្នុង​ជនបទ និង​ការ​មិនប្រព្រឹត្តកន្លងនូវឈ្មោះ តើដូចម្ដេច ។ ម្នាលភិក្ខុទាំងឡាយ ក្នុងជនបទ​ខ្លះ​លោក​​នេះ ភាជនជៈតែមួយបែបនោះសោះ តែជនទាំងឡាយ រមែង​ស្គាល់​ថាបាតិខ្លះ រមែង ស្គាល់​ថា​បត្តៈខ្លះ រមែងស្គាល់ថាបិដ្ឋៈខ្លះ រមែងស្គាល់ថា​សរាវៈខ្លះ រមែងស្គាល់​ថា ហរោសៈខ្លះ រមែង​ស្គាល់​ថា​បោណៈខ្លះ រមែងស្គាល់​ថាហនៈខ្លះ​​ រមែងស្គាល់ថា បិបិលៈខ្លះ ។ ព្រោះហេតុនោះ ពួកជន តែងស្គាល់​នូវ​ភាជនៈ​នោះ ក្នុងជនបទនោះ ៗ ថា លោកមាន​អាយុទាំងនេះ ពោល​សំដៅ​របស់នេះ ដូច្នេះ យ៉ាងណា ៗ បុគ្គល​ខ្លះមិនប្រកាន់មាំ តែងពោល​យ៉ាងនោះ ៗ ម្នាលភិក្ខុទាំងឡាយ ការមិនប្រកាន់នូវភាសាក្នុងជនបទ និង​ការមិនប្រព្រឹត្តកន្លងនូវឈ្មោះ យ៉ាងនេះឯង ។ ពាក្យណា ដែលតថាគត​បានពោល​ហើយថា បុគ្គលមិន​គប្បីប្រកាន់នូវភាសាក្នុង​ជនបទ មិនគប្បី​ប្រព្រឹត្តកន្លងនូវឈ្មោះ ដូច្នេះ ពាក្យនុ៎ះ តថាគត​បានពោល​ហើយ ព្រោះ​អាស្រ័យសេចក្ដីនេះឯង ។ </p>
        <p><a class='ref km' id='km138' href='#km138'>១៣៨</a>ម្នាលភិក្ខុទាំងឡាយ បណ្ដាធម៌ទាំងនោះ ធម៌ណា គឺសេចក្ដី​ព្យាយាម ដោយសោមនស្ស របស់​បុគ្គលដែលមានសេចក្ដី​សុខដោយ​កាមប្បដិសន្ធិ ជាធម៌ថោទាប ជារបស់អ្នកស្រុក ជារបស់បុថុជ្ជន មិនមែន​ជា​របស់ព្រះអរិយបុគ្គល មិនប្រកបដោយប្រយោជន៍ ធម៌នុ៎ះ ប្រកបដោយ​សេចក្ដីទុក្ខ ប្រកប​ដោយ​សេចក្ដីលំបាក ប្រកបដោយ សេចក្ដីចង្អៀតចង្អល់ ប្រកបដោយសេចក្ដី​ក្ដៅក្រហាយ ជា​សេចក្ដី​ប្រតិបត្តិ​ខុស ព្រោះ ហេតុនោះ ធម៌នុ៎ះ ឈ្មោះថា ប្រកប​ដោយ​សេចក្ដីសៅហ្មង ។ ម្នាលភិក្ខុទាំងឡាយ បណ្ដាធម៌ទាំងនោះ ធម៌ណា គឺការមិនប្រកបរឿយ ៗ នូវសេចក្ដី​ព្យាយាម​ដោយ សោមនស្សរបស់បុគ្គល ដែល​មានសេចក្ដីសុខដោយកាមប្បដិសន្ធិ ជាធម៌ថោកទាប ជារបស់​អ្នកស្រុក ជារបស់បុថុជ្ជន មិនមែន​ជា​របស់​ព្រះអរិយបុគ្គល មិនប្រកបដោយប្រយោជន៍ ធម៌នុ៎ះ មិនមានទុក្ខ មិនមាន​សេចក្ដីលំបាក មិនមាន​សេចក្ដី​ចង្អៀតចង្អល់ មិនមានសេចក្ដីក្ដៅក្រហាយ ជាសេចក្ដីប្រតិបត្តិត្រូវ ព្រោះហេតុនោះ ធម៌នុ៎ះ ឈ្មោះ​ថា មិនមាន​សេចក្ដី​សៅហ្មង ។ </p>
        <p><a class='ref km' id='km139' href='#km139'>១៣៩</a>ម្នាលភិក្ខុទាំងឡាយ បណ្ដាធម៌ទាំងនោះ ធម៌ណាគឺសេចក្ដី​ព្យាយាមធ្វើ​ខ្លួនឯងឲ្យលំបាក ជា​ធម៌នាំមកនូវសេចក្ដីទុក្ខ មិនមែនជារបស់​ព្រះអរិយបុគ្គល មិនប្រកប​ដោយប្រយោជន៍ ធម៌នុ៎ះ ប្រកប​ដោយ​សេចក្ដី​ទុក្ខ ប្រកបដោយសេចក្ដី​លំបាក ប្រកបដោយសេចក្ដីចង្អៀតចង្អល់ ប្រកប​ដោយ​សេចក្ដី​ក្ដៅ​ក្រហាយ ជាសេចក្ដីប្រតិបត្តិ ខុស ព្រោះហេតុនោះ ធម៌នុ៎ះ ឈ្មោះថា ប្រកបដោយសេចក្ដីសៅហ្មង ។ ម្នាលភិក្ខុទាំងឡាយ បណ្ដា​ធម៌ទាំងនោះ ធម៌ណា គឺការមិនប្រកបរឿយ ៗ នូវ​សេចក្ដី​ព្យាយាម​ធ្វើ​ខ្លួន​ឯង​ឲ្យលំបាក ជាសេចក្ដីព្យាយាមនាំមកនូវសេចក្ដីទុក្ខ មិនមែនជារបស់ ព្រះអរិយបុគ្គល មិនប្រកប​ដោយ​ប្រយោជន៍ ធម៌នុ៎ះ មិននាំមកនូវទុក្ខ មិនមានសេចក្ដី មិនមានសេចក្ដី​ចង្អៀតចង្អល់ មិនមាន​សេចក្ដី​ក្ដៅ​ក្រហាយ ជាសេចក្ដីប្រតិបត្តិត្រូវ ព្រោះហេតុនោះ ធម៌នុ៎ះ ឈ្មោះថា មិនមានសេចក្ដី​សៅហ្មង ។</p>
        <p><a class='ref km' id='km140' href='#km140'>១៤០</a>ម្នាលភិក្ខុទាំងឡាយ បណ្ដាធម៌ទាំងនោះ សេចក្ដីប្រតិបត្តិយ៉ាង​កណ្ដាល​ណា ដែល​ព្រះតថាគត​ត្រាស់ដឹងហើយ ជាសេចក្ដីប្រតិបត្តិធ្វើឲ្យ​កើតបញ្ញាចក្ខុ ធ្វើឲ្យកើតសេចក្ដីចេះដឹង ប្រព្រឹត្តទៅដើម្បីសេចក្ដីស្ងប់រម្ងាប់​កិលេស ដើម្បីស្គាល់​នូវ​អរិយសច្ច ដើម្បីត្រាស់ដឹងនូវអរិយសច្ច ដើម្បី​ព្រះនិព្វាន ធម៌នុ៎ះ ឈ្មោះថា មិននាំមកនូវ​ទុក្ខ មិនមានសេចក្ដីលំបាក មិនមានសេចក្ដីចង្អៀតចង្អល់ មិន​មាន​សេចក្ដីក្ដៅក្រហាយ ជាសេចក្ដី​ប្រតិបត្តិត្រូវ ព្រោះហេតុនេះ ធម៌នុ៎ះ ឈ្មោះថា មិនមាន​សេចក្ដី​សៅហ្មង ។</p>
        <p><a class='ref km' id='km141' href='#km141'>១៤១</a>ម្នាលភិក្ខុទាំងឡាយ បណ្ដាធម៌ទាំងនោះ ការលើកតម្កើងនិង​ការ​បន្ដុះ​បង្អាប់ ទាំងមិន​មែនជាការ​សំដែង​ធម៌ណា ធម៌នុ៎ះ ឈ្មោះថាប្រកប​ដោយទុក្ខ ប្រកប ដោយសេចក្ដីលំបាក ប្រកបដោយ​សេចក្ដី​ចង្អៀត​ចង្អល់ ប្រកបដោយសេចក្ដី​ក្ដៅក្រហាយ ជាសេចក្ដីប្រតិបត្តិខុស ព្រោះហេតុនោះ ធម៌នុ៎ះ ឈ្មោះថាប្រកបដោយ​សេចក្ដី សៅហ្មង ។ ម្នាលភិក្ខុទាំងឡាយ បណ្ដាធម៌ទាំងនោះ ការមិនលើក​តម្កើង និងការមិន បន្តុះបង្អាប់ ទាំងការ​សំដែងធម៌ដោយត្រង់ណា ធម៌នេះ មិននាំមក​នូវទុក្ខ មិនមាន​សេចក្ដី​លំបាក មិនសេចក្ដីចង្អៀតចង្អល់ មិនមានសេចក្ដីក្ដៅក្រហាយ ជាសេចក្ដីប្រតិបត្តិ​ត្រូវ ព្រោះ​ហេតុនោះ ធម៌នុ៎ះ ឈ្មោះថាមិនមានសេចក្ដីសៅហ្មង ។</p>
        <p><a class='ref km' id='km142' href='#km142'>១៤២</a>ម្នាលភិក្ខុទាំងឡាយ បណ្ដាធម៌ទាំងនោះ សេចក្ដីសុខណា ជាសេចក្ដីសុខក្នុងកាម ជា​សេចក្ដី​របស់បុថុជ្ជន ជាសេចក្ដីសុខដ៏លាមក មិនមែនជាសេចក្ដីសុខ របស់ព្រះអរិយបុគ្គល ធម៌នុ៎ះ ប្រកប​ដោយសេចក្ដី​ទុក្ខ ប្រកបដោយសេចក្ដីលំបាក ប្រកបដោយសេចក្ដីចង្អៀតចង្អល់ ប្រកប​ដោយ​សេចក្ដី​ក្ដៅក្រហាយ ជាសេចក្ដីប្រតិបត្តិ ខុស ព្រោះហេតុនោះ ធម៌នុ៎ះ ឈ្មោះថាប្រកបដោយ​សេចក្ដីសៅហ្មង ។ ម្នាលភិក្ខុទាំងឡាយ បណ្ដាធម៌​ទាំងនោះ សេចក្ដីសុខណា ដែលជា​សេចក្ដី​សុខ​ក្នុង​ការ​ចេញចាកកាម ជា​សេចក្ដីសុខក្នុងការស្ងាត់ ជាសេចក្ដីសុខក្នុងការរម្ងាប់កិលេស ជាសេចក្ដី​សុខ​ក្នុង​ការ​ត្រាស់ដឹងមគ្គផល ធម៌នុ៎ះ មិននាំមកនូវទុក្ខ មិនមានសេចក្ដីលំបាក មិនមាន សេចក្ដីចង្អៀតចង្អល់ មិនមានសេចក្ដីក្ដៅក្រហាយ ជាសេចក្ដី​ប្រតិបត្តិត្រូវ ព្រោះហេតុ នោះ ធម៌នុ៎ះ ឈ្មោះថា​មិនមាន​សេចក្ដី​សៅហ្មង ។ </p>
        <p><a class='ref km' id='km143' href='#km143'>១៤៣</a>ម្នាលភិក្ខុទាំងឡាយ បណ្ដាធម៌ទាំងនោះ ពាក្យស្ងាត់កំបាំង​ណា ជាពាក្យមិនពិតមិនទៀង មិនប្រកប​ដោយប្រយោជន៍ ធម៌នុ៎ះ ប្រកប​ដោយសេចក្ដីទុក្ខ ប្រកបដោយសេចក្ដីលំបាក ប្រកបដោយ​សេចក្ដីចង្អៀត​ចង្អល់ ប្រកបដោយសេចក្ដី​ក្តៅក្រហាយ ជាសេចក្ដីប្រតិបត្តិខុស ព្រោះហេតុ​នោះ ធម៌នុ៎ះ ឈ្មោះថា​ប្រកបដោយ​សេចក្ដី សៅហ្មង ។ ម្នាលភិក្ខុទាំងឡាយ បណ្ដាធម៌ទាំងនោះ ពាក្យស្ងាត់កំបាំងណា ជាពាក្យពិត ទៀង តែមិន​ប្រកប​ដោយប្រយោជន៍ ធម៌នុ៎ះ ប្រកបដោយសេចក្ដីទុក្ខ ប្រកបដោយ​សេចក្ដី​លំបាក ប្រកបដោយសេចក្ដីចង្អៀតចង្អល់ ប្រកបដោយសេចក្ដី​ក្ដៅក្រហាយ ជាសេចក្ដី​ប្រតិបត្តិ​ខុស ព្រោះហេតុនោះ ធម៌នុ៎ះ ឈ្មោះថាប្រកបដោយ​សេចក្ដីសៅហ្មង ។ ម្នាលភិក្ខុទាំងឡាយ បណ្ដា​ធម៌​ទាំង​នោះ ពាក្យស្ងាត់​កំបាំងណា ជាពាក្យពិត ទៀង ប្រកបដោយប្រយោជន៍ ធម៌នុះ មិននាំមក​នូវ​សេចក្ដីទុក្ខ មិនមានសេចក្ដីលំបាក មិនមានសេចក្ដីចង្អៀតចង្អល់ មិនមាន​សេចក្ដីក្ដៅក្រហាយ ជាសេចក្ដី​ប្រតិបត្តិ​ត្រូវ ព្រោះហេតុនោះ ធម៌នុ៎ះ ឈ្មោះថាមិនមានសេចក្ដីសៅហ្មង ។</p>
        <p><a class='ref km' id='km144' href='#km144'>១៤៤</a>ម្នាលភិក្ខុទាំងឡាយ បណ្ដាលធម៌ទាំងនោះ ពាក្យនាំឲ្យ​សៅហ្មងក្នុង​ទីចំពោះមុខណា ជា​ពាក្យ​មិនពិត មិនទៀង មិនប្រកបដោយ​ប្រយោជន៍ ធម៌នុ៎ះ ប្រកបដោយសេចក្ដីទុក្ខ ប្រកបដោយ​សេចក្ដី​លំបាក ប្រកបដោយសេចក្ដីចង្អៀត​ចង្អល់ ប្រកបដោយសេចក្ដីក្ដៅក្រហាយ ជា​សេចក្ដី​ប្រតិបត្តិខុស ព្រោះ​ហេតុ​នោះ ធម៌នុ៎ះ ឈ្មោះថា ប្រកបសេចក្ដី​សៅហ្មង ។ ម្នាលភិក្ខុទាំងឡាយ បណ្ដាធម៌ទាំងនោះ ពាក្យ​នាំឲ្យ សៅហ្មង​ក្នុងទីចំពោះមុខណា ជាពាក្យពិត ទៀង តែមិនប្រកបដោយ​ប្រយោជន៍ ធម៌នុ៎ះ ប្រកប​ដោយសេចក្ដីទុក្ខ ប្រកបដោយសេចក្ដីលំបាក ប្រកបដោយ​សេចក្ដីចង្អៀតចង្អល់ ប្រកបដោយ​សេចក្ដី​ក្ដៅក្រហាយ ជាសេចក្ដីប្រតិបត្តិ​ខុស ព្រោះហេតុនោះ ធម៌នុ៎ះ ឈ្មោះថា ប្រកបដោយសេចក្ដីសៅហ្មង ។ ម្នាលភិក្ខុទាំងឡាយ បណ្ដាធម៌ទាំងនោះ ពាក្យនាំឲ្យសៅហ្មងក្នុងទីចំពោះ​មុខណា ជា​ពាក្យ​ពិត​ទៀត ទាំងប្រកបដោយប្រយោជន៍ ធម៌នុ៎ះ មិននាំ​មកនូវទុក្ខ មិនមាន​សេចក្ដីលំបាក មិនមាន​សេចក្ដី​ចង្អៀតចង្អល់ មិនមាន សេចក្ដីក្ដៅក្រហាយ ជាសេចក្ដី​ប្រតិបត្តិត្រូវ ព្រោះហេតុនោះ ធម៌នុ៎ះ ឈ្មោះ​ថា​មិនមាន​សេចក្ដីសៅហ្មង ។</p>
        <p><a class='ref km' id='km145' href='#km145'>១៤៥</a>ម្នាលភិក្ខុទាំងឡាយ បណ្ដាធម៌ទាំងនោះ ធម៌ណាគឺពាក្យ​របស់​បុគ្គល​អ្នកពោល​រហ័ស​ពេក ធម៌នុ៎ះ ប្រកបដោយសេចក្ដីទុក្ខ ប្រកបដោយ​សេចក្ដីលំបាក ប្រកបដោយ​សេចក្ដី​ចង្អៀតចង្អល់ ​ប្រកប​ដោយសេចក្ដីក្ដៅ​ក្រហាយ ជាសេចក្ដី​ប្រតិបត្តិខុស ព្រោះហេតុនោះ ធម៌នុ៎ះ ឈ្មោះថា​ប្រកប​ដោយ​សេចក្ដីសៅហ្មង ។ ម្នាលភិក្ខុ ទាំងឡាយ បណ្ដាធម៌ទាំងនោះ ធម៌ណា គឺពាក្យ​របស់​បុគ្គល​អ្នក​ពោល​​មិន​​រហ័សពេក ធម៌នុ៎ះ មិននាំមកនូវទុក្ខ មិន​មានសេចក្ដីលំបាក មិនមាន​សេចក្ដី​ចង្អៀតចង្អល់ មិន​មាន​សេចក្ដីក្ដៅ​ក្រហាយ ជាសេចក្ដីប្រតិបត្តិត្រូវ ព្រោះហេតុនោះ ធម៌នុ៎ះ ឈ្មោះថាមិន​មាន​សេចក្ដី​សៅហ្មង ។</p>
        <p><a class='ref km' id='km146' href='#km146'>១៤៦</a>ម្នាលភិក្ខុទាំងឡាយ បណ្ដាធម៌ទាំងនេះ ធម៌ណាគឺការប្រកាន់​មាំនូវ​ភាសាក្នុងបទ និង​ការ​ប្រព្រឹត្តកន្លងនូវឈ្មោះ ធម៌នុ៎ះ ប្រកបដោយ​សេចក្ដីទុក្ខ ប្រកប​ដោយសេចក្ដីលំបាក ប្រកបដោយសេចក្ដីចង្អៀតចង្អល់ ប្រកប​ដោយ​សេចក្ដីក្ដៅ ក្រហាយ ជាសេចក្ដី​ប្រតិបត្តិខុស ព្រោះហេតុនោះ ធម៌នុ៎ះ ឈ្មោះថា​ប្រកប​ដោយ​សេចក្ដី​សៅហ្មង ។ ម្នាលភិក្ខុទាំងឡាយ បណ្ដា​ធម៌ទាំងនោះ ធម៌ណា គឺការមិនប្រកាន់​នូវ​ភាសា​ក្នុង​ជនបទ និងការមិន​ប្រព្រឹត្តកន្លងនូវឈ្មោះ ធម៌នុ៎ះ មិននាំមកនូវទុក្ខ មិនមាន​សេចក្ដីលំបាក មិនមាន​សេចក្ដី​ចង្អៀតចង្អល់ មិនមានសេចក្ដីក្រហាយ ជាសេចក្ដី ប្រតិបត្តិ​ត្រូវ ព្រោះហេតុនោះ ធម៌នុ៎ះ ឈ្មោះថា មិនមាន​សេចក្ដី​សៅហ្មង ។</p>
        <p><a class='ref km' id='km147' href='#km147'>១៤៧</a>ម្នាលភិក្ខុទាំងឡាយ ព្រោះហេតុនោះ អ្នកទាំងឡាយគប្បី​សិក្សាក្នុង​សាសនានេះថា យើងទាំងឡាយ និងដឹងនូវធម៌ ដែលប្រកប​ដោយសេចក្ដីសៅហ្មងផង​ នឹងដឹងនូវ​ធម៌ដែល​មិនមាន​សេចក្ដី​សៅហ្មងផង លុះដឹងនូវធម៌​ ដែលប្រកបដោយ​សេចក្ដីសៅហ្មង និងដឹងនូវធម៌ដែល​មិនមាន​សេចក្ដី​សៅហ្មង​ហើយ ក៏នឹងដើរទៅ​កាន់​ផ្លូវ ប្រតិបត្តិដែលមិនមាន​សេចក្ដីសៅហ្មង ។ ម្នាលភិក្ខុទាំងឡាយ អ្នកទាំងឡាយ ត្រូវ​សិក្សា​យ៉ាង​នេះឯង ។ ម្នាលភិក្ខុទាំងឡាយ ចំណែកសុភូតិកុលបុត្ត បានដើរទៅ​កាន់ផ្លូវ​ប្រតិបត្តិ​ដែល​មិនមានសេចក្ដីសៅហ្មង ។ លុះព្រះមានព្រះភាគ ទ្រង់ត្រាស់​ព្រះសូត្រ​នេះ​ចប់ហើយ ភិក្ខុ​ទាំង​នោះ​ក៏មានសេចក្ដីត្រេកអរ រីករាយ ចំពោះភាសិត​របស់​ព្រះមានព្រះភាគ ។</p>
        <p>ចប់ អរណវិភង្គសូត្រទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>