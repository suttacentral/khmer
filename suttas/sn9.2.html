<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn9.2' lang='km'>
        <header>
            <ul>
            </ul>
            <h1>ឧបដ្ឋាន​សូត្រ ទី ២</h1>
        </header>
        <p><a class='ref km' id='km242' href='#km242'>២៤២</a>សម័យ​មួយ មាន​ភិក្ខុ​មួយ​រូប នៅ​ក្នុង​ដង​ព្រៃ​មួយ​នា​ដែន​កោសល។ ក៏​ក្នុង​កាល​នោះ ភិក្ខុ​នោះ​ចូល​ទៅ​កាន់​ទី​សម្រាក​ក្នុង​វេលា​ថ្ងៃ ហើយ​ដេក​លក់។</p>
        <p><a class='ref km' id='km243' href='#km243'>២៤៣</a>គ្រានោះ ទេវតា​ដែល​អាស្រ័យ​នៅ​ក្នុង​ដង​ព្រៃ​នោះ ជា​អ្នក​មាន​សេចក្ដី​អនុគ្រោះ ប្រាថ្នា​នូវ​ប្រយោជន៍​ដល់​ភិក្ខុ​នោះ ចង់​ធ្វើ​ភិក្ខុ​នោះ​ឲ្យ​សង្វេគ ក៏​ចូល​ទៅ​រក​ភិក្ខុ​នោះ លុះ​ចូល​ទៅ​ដល់​ហើយ បាន​ពោល​នឹង​ភិក្ខុ​នោះ ដោយ​គាថា​ទាំងឡាយ​ថា</p>
        <p>បពិត្រ​ភិក្ខុ លោក​ចូរ​ក្រោក​ឡើង លោក​សិង​ធ្វើ​អ្វី លោក​មាន​ប្រយោជន៍​អី្វ ដោយ​ការ​សិង ព្រោះ​ថា​ការ​លក់​របស់​លោក​ដែល​មាន​កិលេស​ក្ដៅ​រោលរាល មុត​ដោយ​សរ​គឺ​តណ្ហា មាន​សេចក្ដី​លំបាក លោក​ចេញ​ចាក​ផ្ទះ ហើយ​ចូល​មក​កាន់​ផ្នួស​ក្នុង​ពុទ្ធ​សាសនា ដោយ​សទ្ធា​ណា លោក​ចូរ​ចំរើន​នូវ​សទ្ធា​នោះ​ចុះ ចូរ​កុំ​លុះ​ក្នុង​អំណាច​នៃ​ការ​លក់​នេះ​ឡើយ។</p>
        <p><a class='ref km' id='km244' href='#km244'>២៤៤</a>ភិក្ខុ​នោះ​តប​ថា បុគ្គល​មាន​ប្រាជ្ញា​ទន់ ជ្រប់​ចុះ​ក្នុង​កាម​ទាំងឡាយ​ណា កាម​ទាំងឡាយ​នោះ មិន​ទៀង​មិន​ឋិតថេរ​ឡើយ (ការ​ដេក​លក់​ក្នុង​វេលា​ថ្ងៃ) ដូចម្ដេច​នឹង​ដុត​កំដៅ​អ្នក​បួស ដែល​ផុត​ចាក​ចំណង​ទាំងឡាយ មិន​អាស្រ័យ​តណ្ហា​និង​ទិដ្ឋិ​បាន (ការ​ដេក​លក់​ក្នុង​វេលា​ថ្ងៃ) ដូចម្ដេច​នឹង​ដុត​កំដៅ​អ្នក​បួស ដែល​ប្រកប​ដោយ​ប្រាជ្ញា​ដ៏​បរិសុទ្ធ​ក្រៃលែង​នោះ​បាន ព្រោះ​លោក​នាំ​បង់​នូវ​ឆន្ទរាគ ទាំង​ប្រព្រឹត្ត​កន្លង​ផុត​អវិជ្ជា​ហើយ (ការ​ដេក​លក់​ក្នុង​វេលា​ថ្ងៃ) ដូចម្ដេច​នឹង​ដុត​កំដៅ​អ្នកបួស ដែល​មិន​មាន​សេចក្ដី​សោក មិន​មាន​សេចក្ដី​ចង្អៀតចង្អល់​បាន ព្រោះ​លោក​ទំលាយ​អវិជ្ជា​ដោយ​វិជ្ជា​ហើយ ទាំង​អាសវៈ​ក៏​អស់​ហើយ (ការ​ដេក​លក់​ក្នុង​វេលាថ្ងៃ) ដូចម្ដេច​នឹង​ដុត​កំដៅ​អ្នក​បួស​ដែល​ប្រារព្ធ​ព្យាយាម មាន​ចិត្ត​បញ្ជូន​ទៅ​កាន់​ព្រះនិព្វាន ទាំង​មាន​សេចក្ដី​ប្រឹងប្រែង​ដ៏​មាំ​អស់​កាល​ជានិច្ច ដែល​ជា​អ្នក​ប្រាថ្នា​នូវ​ព្រះនិព្វាន។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>