<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn67' lang='km'>
        <header>
            <ul>
            </ul>
            <h1>ចាតុមសូត្រ ទី ៧</h1>
        </header>
        <p><a class='ref km' id='km186' href='#km186'>១៨៦</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុងអាមលភីវ័ន ( ព្រៃកន្ទួតព្រៃ ) ក្នុងស្រុកចាតុមា ។ ក៏សម័យនោះ ពួកភិក្ខុ​ប្រមាណ ៥០០ រូប មានព្រះសារីបុត្ត និងព្រះមោគ្គលា្លនជាប្រធាន និមន្តទៅដល់ស្រុកចាតុមា ដើម្បីគាល់ព្រះមានព្រះភាគ ។ ក៏ឯពួកភិក្ខុអាគន្តុកៈអម្បាលនោះ ក៏និយាយរាក់ទាក់មួយអន្លើដោយពួកនេវាសិកភិក្ខុ ប្រើ​គ្នានិងគ្នាឲ្យក្រាលសេនាសនៈ ឲ្យរៀបចំទុកដាក់បាត្រនិងចីវរ មានសំឡេងគឹកកងមាន​សំឡេងអ៊ូអា ។ លំដាប់នោះ ព្រះមានព្រះភាគ ទ្រង់ត្រាស់ហៅព្រះអានន្ទមានអាយុមកសួរ​ថា ម្នាលអានន្ទ ចុះសំឡេងគឹកកង សំឡេងអ៊ូអាទាំងនុ៎ះ តើជាសំឡេងអ្វី បីដូចជាពួកព្រាន​សំណាញ់ដណ្តើមចាប់ត្រី ដូច្នោះ ។ ព្រះអានន្ទក្រាបបង្គំទូលថា បពិត្រព្រះអង្គដ៏ចម្រើន ពួក​ភិក្ខុប្រមាណ ៥០០ រូប មានព្រះសារីបុត្តនិងព្រះមោគ្គល្លានជាប្រធាននុ៎ះ មកដល់ស្រុក​ចាតុមា​​​ដើម្បីគាល់ព្រះមានព្រះភាគ ពួកអាគន្តុកភិក្ខុអម្បាលនោះ ក៏និយាយ​រាក់ទាក់​មួយ​អន្លើដោយពួកនេវាសិកភិក្ខុ ប្រើគ្នានិងគ្នាឲ្យក្រាលអាសនៈ ឲ្យរៀបចំទុកបាត្រនិងចីវរ ទើប​មានសំឡេងគឹកកងមានសំឡេងអ៊ូអា ដូច្នេះ ។ ព្រះអង្គត្រាស់ថា ម្នាលអានន្ទបើដូច្នោះ អ្នក​ចូរហៅភិក្ខុទាំងឡាយមក តាមពាក្យរបស់តថាគត ថាព្រះសាស្តា ទ្រង់ត្រាស់ហៅលោកមានអាយុទាំងឡាយ ។ ព្រះអានន្ទមានអាយុ ទទួលស្តាប់ព្រះពុទ្ធដីកា​នៃព្រះមានព្រះភាគថា​ ព្រះករុណាព្រះអង្គ ហើយក៏ចូលទៅរកពួកភិក្ខុទាំងនោះ លុះចូលទៅ​ដល់ហើយបាននិយាយនឹងភិក្ខុទាំងនោះ យ៉ាងនេះថា ព្រះសាស្តា ទ្រង់ត្រាស់ហៅលោកមាន​អាយុទាំងឡាយ ។ ភិក្ខុទាំងនោះ ក៏ទទួលស្តាប់ពាក្យព្រះអានន្ទមានអាយុថា ករុណាលោក​មានអាយុ ហើយក៏ចូលទៅគាល់ព្រះមានព្រះភាគ លុះចូលទៅដល់ហើយ ថ្វាយបង្គំ​ព្រះមាន​ព្រះភាគ រួចអង្គុយក្នុងទីសមគួរ ។ លុះភិក្ខុទាំងនោះអងញគុយក្នុងទីសមគួរហើយ ព្រះមានព្រះភាគទ្រង់ត្រាស់សួរយ៉ាងនេះថា ម្នាលភិក្ខុទាំងឡាយ ដូចម្តេច បានជាអ្នកទាំង​ឡាយ មានសំឡេងគឹកកងមានសំឡេងអ៊ូអា បីដូចជាពួកព្រានសំណាញ់ដណ្តើមចាប់ត្រី ដូច្នេះ ។ បពិត្រព្រះអង្គដ៏ចម្រើន ពួកភិក្ខុប្រមាណ ៥០០ រូប មានព្រះសារីបុត្តនិងព្រះមោគ្គល្លានជាប្រធាននេះ មកដល់ស្រុកចាតុមា ដើម្បីនឹងគាល់ព្រះ​មានព្រះភាគ អាគន្តុកភិក្ខុអម្បាលនោះ ក៏និយាយរាក់ទាក់ជាមួយនឹងពួកនេវាសិកភិក្ខុ ប្រើ​គ្នានិងគ្នាឲ្យក្រាលសេនាសនៈ ឲ្យរៀបចំទុកដាក់បាត្រ និងចីវរ ទើបមានសំឡេងគឹកកង​មានសំឡេងអ៊ូអាដូច្នេះ ។ ម្នាលភិក្ខុទាំងឡាយ អ្នកទាំងឡាយចូរទៅទៅ តថាគត បណ្តេញអ្នកទាំងឡាយ អ្នកទាំងឡាយ មិនគួរនៅក្នុងសម្នាក់តថាគតទេ ។ ភិក្ខុអម្បាលនោះ ទទួលស្តាប់ព្រះពុទ្ធដីកានៃព្រះមានព្រះភាគ ធ្វើប្រទក្សិណហើយរៀបចំទុកដាក់សេនាសនៈ ថ្វាយបង្គំលាព្រះមានព្រះភាគ ធ្វើប្រទក្សិណហើយរៀបចំទុកដាក់សេនាសនៈ ហើយកាន់​យកបាត្រនិងចីវរចៀសចេញទៅ ។</p>
        <p><a class='ref km' id='km187' href='#km187'>១៨៧</a>ក៏សម័យនោះ សក្យៈទាំងឡាយអ្នកស្រុកចាតុមា ប្រជុំគ្នាក្នុងរោង​ស្នាក់​អាស្រ័យ ដោយកិច្ចដែលគួរធ្វើណាមួយ ។ លុះសក្យៈទាំងឡាយអ្នកស្រុកចាតុមា បាន​ឃើញភិក្ខុទាំងឡាយនោះ កំពុងដើរមកពីចម្ងាយ លុះឃើញច្បាស់ហើយ បានចូលទៅរក​ភិក្ខុទាំងអម្បាលនោះ លុះចូលទៅដល់ហើយ បាននិយាយពាក្យនេះ នឹងភិក្ខុទាំងអ​ម្បាល​នោះថា បពិត្រលោកមានអាយុទាំងឡាយ លោកទាំងឡាយនិមន្តទៅ​ណា ។ ម្នាលអាវុសោ ព្រះមានព្រះភាគ បានបណ្តេញភិក្ខុសង្ឃទៅហើយ ។ បពិត្រលោកមានអាយុទាំងឡាយ បើដូច្នេះ សូមលោកទាំងឡាយនិមន្តគង់មួយរំពេចសិន ក្រែងជួនជាយើងទាំងឡាយ សម្រួលព្រះទ័យ ព្រះមានព្រះភាគបាន ។ ភិក្ខុទាំងនោះ ទទួលស្តាប់សក្យៈទាំងលាយ អ្នកស្រុកចាតុមាថា ថ្វាយព្រះពរ សក្យៈមានអាយុ ។ លំដាប់នោះ សក្យៈទាំងឡាយ​អ្នកស្រុកចាតុមា បានចូលទៅគាល់ព្រះមានព្រះភាគលុះចូលទៅដល់ហើយ ក៏ថ្វាយបង្គំព្រះ​មានព្រះភាគ ហើយអង្គុយក្នុងទីសមគួរ ។ សក្យៈទាំងឡាយអ្នកស្រុកចាតុមា លុះគង់ក្នុង​ទីសមគួរហយ បានក្រាបទូលពាក្យនេះ នឹងព្រះមានព្រះភាគថា បពិត្រព្រះអង្គដ៏ចម្រើន សូមព្រះមានព្រះភាគទ្រង់ត្រេកអរ​ ( នឹងការចូលមកវិញ នៃភិក្ខុសង្ឃ ) បពិត្រព្រះអង្គ​ដ៏​ចម្រើន សូមព្រះមានព្រះភាគ ត្រាស់នឹងភិក្ខុសង្ឃ ( ថាចូរមកវិញ ) ចុះ បពិត្រព្រះអង្គ​ដ៏​ចម្រើន ភិក្ខុសង្ឃ ដែលព្រះមានព្រះភាគ ធ្លាប់ទ្រង់អនុគ្រោះហើយក្នុងកាលមុន ដោយប្រកា​យ៉ាងណា ឥឡូវនេះ សូមព្រះមានព្រះភាគទ្រង់អនុគ្រោះភិក្ខុសង្ឃ យ៉ាងនោះទៀត បពិត្រ​ព្រះអង្គដ៏ចម្រើន ភិក្ខុ​ទាំងឡាយដែលមានក្នុងទីនេះ ជាភិក្ខុថ្មី បួសហើយ មិនយូរប៉ុន្មាន ទើប​តែនឹងកមកាន់ធម្មវិន័យនេះ កាលភិក្ខុទាំងឡាយនោះ មិនបានជួបនឹងព្រះមានព្រះភាគហើយ មុខជានឹងមានសេចក្តីរាយមាយនិងសេចក្តីប្រែប្រួលពុំខាន បពិត្រព្រះអង្គដ៏ចម្រើន ដូចជា​ពូជទាំងឡាយដ៏ខ្ចី កាលមិនមានទឹកហើយ នឹងស្វិតស្រពោន ឬប្រែប្រួលយ៉ាងណា បពិត្រ​ព្រះអង្គដ៏ចម្រើន ភិក្ខុទាំងឡាយដែលមានក្នុងទីនេះ ជាភិក្ខុថ្មី បួសហើយមិនយូរប៉ុន្មាន ទើប​តែនឹងមកកាន់ធម្មវិន័យនេះ កាលភិក្ខុទាំងនោះ មិនបានជួបព្រះមានព្រះភាគហើយ មុខជានឹងមានសេចក្តីរាយមាយ និងសេចក្តីប្រែប្រួល ពុំខាន យ៉ាងនោះឯង បពិត្រព្រះអង្គ​ដ៏​ចម្រើន ដូចកូនគោតូច កាលមិនឃើញមេហើយ មុខជានឹងស្គាំងស្គម ឬប្រែប្រួលយ៉ាង​ណា បពិត្រព្រះអង្គដ៏ចម្រើន ភិក្ខុទាំងឡាយដែលមានក្នុងទីនេះ ជាភិក្ខុថ្មី បួសហើយមិនយូរ​ប៉ុន្មាន ទើបតែនឹងមកកាន់ធម្មវិន័យនេះ កាលភិក្ខុទាំងឡាយនោះ មិនបានជួបនឹងព្រះមាន​ព្រះ ភាគហើយ មុខជានឹងមានសេចក្តីរាយមាយនិងសេចក្តីប្រែប្រួលពុំខាន យ៉ាងនោះឯង បពិត្រព្រះអង្គដ៏ចម្រើន សូមព្រះមានព្រះភាគ ត្រេកអរ ( នឹងការចូលមកវិញនៃភិក្ខុសង្ឃ ) បពិត្រព្រះអង្គដ៏ចម្រើន សូមព្រះមានព្រះភាគ ត្រាស់នឹងភិក្ខុសង្ឃ ( ថាចូរមកវិញ ) ចុះ បពិត្រព្រះអង្គដ៏ចម្រើន ភិក្ខុសង្ឃដែលព្រះមានព្រះភាគធ្លាប់អនុគ្រោះហើយក្នុងកាលមុន ដោយប្រការ យ៉ាងណា ឥឡូវនេះ សូមព្រះមានព្រះភាគ ទ្រង់អនុគ្រោះភិក្ខុសង្ឃ យ៉ាងនោះ​ទៀត ។</p>
        <p><a class='ref km' id='km188' href='#km188'>១៨៨</a>គ្រានោះ សហម្បតិព្រហ្ម បានជ្រាបសេចក្តីបរិវិតក្កៈ ក្នុងព្រះហឫទ័យនៃព្រះ​មានព្រះភាគ ដោយចិត្ត​( របស់ខ្លួន ) ហើយក៏ស្រាប់តែបាត់ អំពីព្រហ្មលោកមួយរំពេច ហើយមកប្រាកដនៅក្នុងទីចំពោះព្រះភក្ត្រនៃព្រះមានព្រះភាគ ហាក់ដូចបុរស​ ដែលមានកម្លាំង លាដៃដែលខ្លួនបត់ចូល ឬបត់ដៃដែលខ្លួនលាចេញ ។ លំដាប់នោះ សហម្បតិព្រហ្ម ធ្វើសំពត់ឧត្តរាសង្គៈឆៀងស្មាម្ខាង ប្រណម្យអញ្ជលីទៅរកព្រះមានព្រះ​ភាគ ក្រាបទូលសេចក្តីនេះ ចំពោះព្រះមានព្រះភាគថា បពិត្រព្រះអង្គដ៏ចម្រើន សូមព្រះមានព្រះភាគ ត្រេកអរ ( នឹងការចូលមកនៃភិក្ខុសង្ឃ ) បពិត្រព្រះអង្គដ៏ចម្រើន សូម​ព្រះមានព្រះភាគ ត្រាស់នឹងភិក្ខុសង្ឃ ( ថាចូរមកចុះ ) បពិត្រព្រះអង្គដ៏ចម្រើន ភិក្ខុសង្ឃ ដែលព្រះមានព្រះភាគ ធ្លាប់អនុគ្រោះហើយ ក្នុងកាលមុន ដោយប្រការយ៉ាងណា ឥឡូវ​នេះ​ សូមព្រះមានព្រះភាគ អនុគ្រោះភិក្ខុសង្ឃ ដោយប្រការយ៉ាងនោះទៀត បពិត្រព្រះអង្គដ៏ចម្រើន ពួកភិក្ខុ ដែលមានក្នុងទីនេះ ជាភិក្ខុថ្មី បួសហើយមិនយូរប៉ុន្មាន ទើប​តែមកកាន់ធម្មវិន័យនេះ កាលបើភិក្ខុទាំងនោះ មិនបានជួបនឹងព្រះមានព្រះភាគហើយ មុខជានឹងមានសេចក្តីរាយមាយ និងសេចក្តីប្រែប្រួលជាពុំខាន បពិត្រព្រះអង្គដ៏ចម្រើន ដូច​ពូជទាំងឡាយដ៏ខ្ចី កាលមិនបានទឹកហើយ នឹងមានការស្វិតស្រពោន ឬនឹងមានដំណើរប្រែ​ប្រួលពុំខាន យ៉ាងណា បពិត្រព្រះអង្គដ៏ចម្រើន ពួកភិក្ខុ ដែលមានក្នុងទីនេះ ជាភិក្ខុថ្មី បួសសហើយមិនយូរប៉ុន្មាន ទើបតែមកកាន់ធម្មវិន័យនេះ កាលភិក្ខុទាំងនោះ មិនបានជួបនឹង​ព្រះមានព្រះភាគហើយ មុខជានឹងមានសេចក្តីរាយមាយ និងសេចក្តីប្រែប្រួលពុំខាន យ៉ាង​នោះឯង បពិត្រព្រះអង្គដ៏ចម្រើន ដូចកូនគោតូច កាលមិនឃើញមេហើយ នឹងមានការស្គាំងស្គម ឬប្រែប្រួលពុំខាន យ៉ាងណា បពិត្រព្រះអង្គដ៏ចម្រើន ពួកភិក្ខុ ដែលមានក្នុងទីនេះ ជាភិក្ខុថ្មី បួសហើយមិនយូរប៉ុន្មាន ទើបតែមកកាន់ធម្មវិន័យនេះ កាលបើ​ភិក្ខុទាំងនោះ មិនបានជួបនឹងព្រះមានព្រះភាគហើយ មុខជានឹងមានសេចក្តីរាយមាយ និងសេចក្តីប្រែប្រួលពុំខាន យ៉ាងនោះឯង បពិត្រព្រះអង្គដ៏ចម្រើន សូមព្រះមានព្រះភាគ​ត្រេកអរ ( នឹងការចូលមកនៃភិក្ខុសង្ឃ ) បពិត្រព្រះអង្គដ៏ចម្រើន សូមព្រះមានព្រះភាគ ត្រាស់នឹងភិក្ខុសង្ឃ ( ថាចូរមកចុះ ) បពិត្រព្រះអង្គដ៏ចម្រើន ញភិក្ខុសង្ឃ ដែលព្រះមានព្រះ ភាគធ្លាប់អនុគ្រោះហើយ ក្នុងកាលមុន ដោយប្រការយ៉ាងណា ឥឡូវនេះ សូមព្រះមានព្រះ​ភាគ ទ្រង់អនុគ្រោះភិក្ខុសង្ឃ ដោយប្រការយ៉ាងនោះទៀត ។ សក្យៈទាំងឡាយអ្នកស្រុក​ចាតុមានិងសហម្បតិព្រហ្ម អាចធ្វើព្រះមានព្រះភាគឲ្យត្រេកអរបានដោយពាក្យប្រៀប​ធៀបនឹងពូជផង ដោយពាក្យប្រៀបធៀបនឹងកូនគោតូចផង ។</p>
        <p><a class='ref km' id='km189' href='#km189'>១៨៩</a>លំដាប់នោះ ព្រះមហាមោគ្គល្លានមានអាយុ បានប្រាប់ភិក្ខុទាំងឡាយថា ម្នាល​អាវុសោ អ្នកទាំងឡាយ ចូរក្រោក កាន់បាត្រនិងចីវរឡើង ដ្បិតសក្យៈទាំងឡាយអ្នកស្រុក​ចាតុមា និងសហម្បតិព្រហ្មបានសម្រួលព្រះទ័យនៃព្រះមានព្រះភាគ ដោយពាក្យប្រៀប​ធៀបនឹងពូជផង ដោយពាក្យប្រៀបធៀបនឹងកូនគោតូចផង ។ ភិក្ខុទាំងនោះទទួលស្តាប់ព្រះ​មោគ្គលា្លនមានអាយុថា ករុណាលោកមានអាយុ ហើយក៏ក្រោកអំពីអាសនៈ កាន់យកបាត្រនិងចីវរ ហើយចូលទៅគាល់ព្រះមានព្រះភាគ លុះចូលទៅដល់ហើយ ថ្វាយ​បង្គំព្រះមានព្រះភាគ រួចអង្គុយក្នុងទីសមគួរ ។ កាលដែលព្រះសារីបុត្តមានអាយុ អង្គុយ​ក្នុង​ទីសមគួរហើយ ព្រះមានព្រះភាគ ទ្រង់ត្រាស់សួរយ៉ាងនេះថា ម្នាលសារីបុត្ត កាលបើភិក្ខុ​សង្ឃ ដែលតថាគតបណ្តេញហើយ តើអ្នកមានគំនិតដូចម្តេច ។ ព្រះសារីបុត្តក្រាបទូលថា បពិត្រព្រះអង្គដ៏ចម្រើន ភិក្ខុសង្ឃ ដែលព្រះមានព្រះភាគទ្រង់បណ្តេញហើយ ខ្ញុំព្រះអង្គមាន​គំនិតយ៉ាងនេះថា សូមព្រះមានព្រះភាគ មានសេចក្តីខ្វល់ខ្វាយតិច ទ្រង់ប្រកបរឿយ ៗ នូវ​ធម៌ជាគ្រឿងនៅជាសុខក្នុងបច្ចុប្បន្ន ក្នុងកាលឥឡូវនេះចុះ​ សូម្បីខ្ញុំព្រះអង្គទាំងឡាយ ក៏មាន​សេចក្តីខ្វល់ខ្វាយតិច ប្រកបរឿយ ៗ នូវធម៌ជាគ្រឿងនៅជាសុខក្នុងបច្ចុប្បន្ន ក្នុងកាលឥឡូវ​នេះដែរ ។ ម្នាលសារីបុត្ត អ្នកចូរឈប់សិនចុះ ម្នាលសារីបុត្រ អ្នកចូរឈប់សិនចុះ ម្នាល​សារីបុត្ត គំនិតរបស់អ្នក មានសភាពយ៉ាងនេះ មិគួរឲ្យកើតឡើងទៀតទេ ។ លំដាប់នោះ ព្រះមានព្រះភាគ ទ្រង់ត្រាស់សួរព្រះមហាមោគ្គល្លានមានអាយុថា ម្នាលមោគ្គល្លាន កាល​បើភិក្ខុសង្ឃ ដែលតថាគតបណ្តេញចេញហើយ តើអ្នកមានគំនិតដូចម្តេច ។ បពិត្រព្រះអង្គ​ដ៏​ចម្រើន ភិក្ខុសង្ឃ ដែលព្រះមានព្រះភាគទ្រង់បណ្តេញចេញហើយ ខ្ញុះព្រះអង្គ មានគំនិតយ៉ាងនេះថា សូមព្រះមានព្រះភាគ មានសេចក្តីខ្វល់ខ្វាយតិច ទ្រង់ប្រកបរឿយ ៗ នូវធម៌ជាគ្រឿងនៅជាសុខក្នុងបច្ចុប្បន្ន ក្នុងកាលឥឡូវនេះចុះ ឯខ្ញុំព្រះអង្គនិងព្រះសារីបុត្ត​មានអាយុ នឹងគ្រប់គ្រងភិក្ខុសង្ឃជំនួសព្រះអង្គ ។ ម្នាលមោគ្គល្លាន ប្រពៃហើយ ម្នាលមោគ្គល្លាន ដ្បិតថា តថាគតក្តី សារីបុត្តក្តី មោគ្គល្លានក្តី គួរគ្រប់គ្រង​ភិក្ខុ​សង្ឃ​មែន​ហើយ ។</p>
        <p><a class='ref km' id='km190' href='#km190'>១៩០</a>លំដាប់នោះ ព្រះមានព្រះភាគ ទ្រង់ត្រាស់នឹងភិក្ខុទាំងឡាយថា ម្នាលភិក្ខុទាំង​ឡាយ ភ័យទាំងឡាយនេះ មាន ៤​ យ៉ាងតែងមានចំពោះបុគ្គលអ្នកចុះទឹក ភ័យទាំង ៤​ យ៉ាង​នោះ ដូចម្តេចខ្លះ ភ័យ ៤ យ៉ាង គឺ ភ័យកើតពីរលក ១ ភ័យកើតពីក្រពើ ១ ភ័យកើតពីអន្លង់​ទឹក ១ ភ័យកើតពីត្រីសាហាវ ម្នាលភិក្ខុទាំងឡាយ ភ័យទាំង​ ៤ នេះឯង តែងមានចំពោះ​បុគ្គលអ្នកចុះទឹក ម្នាលភិក្ខុទាំងឡាយ ភ័យ ៤ យ៉ាង តែងមានចំពោះបុគ្គលពួកខ្លះ ក្នុងលោកនេះ ដែលចេញចាកផ្ទះ ហើយចូលមកកាន់ផ្នួសក្នុងធម្មវិន័យនេះដែរ ភ័យ​ ៤ យ៉ាងនោះ តើដូចម្តេចខ្លះ គឺ ភ័យកើតពីរលក ១ ភ័យកើតពីក្រពើ ១ ភ័យកើតពីអន្លង់ទឹក ១ ភ័យកើតពីត្រីសាហាវ ១ ។</p>
        <p><a class='ref km' id='km191' href='#km191'>១៩១</a>ម្នាលភិក្ខុទាំងឡាយ ភ័យកើតអំពីរលក តើដូចម្តេច ម្នាលភិក្ខុទាំងឡាយ កុល​បុត្តពួកខ្លះ ក្នុងធម្មវិន័យនេះ ចេញចាកផ្ទះហើយ ចូលទៅកាន់ផ្នួសដោយសទ្ធា គិតថា អាត្មាអញ មានជាតិ ជរា មរណៈ និងសេចក្តីសោកខ្សឹកខ្សួល លំបាកកាយ លំបាកចិត្ត និងឧបាយាសៈ គឺសេចក្តីខ្លោចផ្សាចិត្ត គ្របសង្កត់ ឈ្មោះថា មានទុក្ខគ្របសង្កត់ មានទុក្ខ​រួប​រឹតហើយ ឱធ្វើម្តេចហ្ន៎ ការធ្វើនូវទីបំផុតទុក្ខទាំងអស់នេះ នឹងច្បាស់ប្រាកដបាន ។ កាល​ពួក​កុលបុត្តនោះបួសហើយ សព្រហ្មចារិបុគ្គលទាំងឡាយ តែងទូន្មានប្រៀនប្រដៅយ៉ាងនេះថា អ្នកគប្បីឈានទៅខាងមុខយ៉ាងនេះ អ្នកគប្បីឈានថយក្រោយយ៉ាងនេះ អ្នកគប្បីក្រឡេក​មើលទៅខាងមុខយ៉ាងនេះ អ្នកគប្បីងាកឆ្វេងងាកស្តាំយ៉ាងនេះ អ្នកគប្បីអង្គុយយ៉ាងនេះ អ្នកគប្បីសណ្តូកយ៉ាងនេះ អ្នកគប្បីទ្រទ្រង់នូវសំពត់សង្ឃាដី បាត្រនិងចីវរយ៉ាងនេះ ។ កុលបុត្តនោះ មានសេចក្តីត្រិះរិះយ៉ាងនេះថា កាលពីមុន យើងនូវជាគ្រហស្តតែងទូន្មានប្រៀន​ប្រដៅជនទាំងឡាយដទៃ ឯសព្រហ្មចារិបុគ្គលទាំងឡាយនេះ ប្រហែលនឹងកូនចៅរបស់​យើង​ស្មានថា យើងជាបុគ្គលគួរគេទូន្មានប្រៀនប្រដៅបាន ។ កុលបុត្តនោះ ក៏លាសិក្ខាវិលត្រឡប់​ទៅកាន់ភេទថោកទាបវិញ ។ ម្នាលភិក្ខុទាំងឡាយកុលបុត្តនេះ តថាគតពោលថា មានភ័យ​អំពើរលក បានជាពោលលាសិក្ខាវិលត្រឡប់ទៅកាន់ភេទថោកទាបវិញ ។ ម្នាលភិក្ខុទាំង​ឡាយ ពាក្យថា ភ័យអំពីរលកនុ៎ះ ជាឈ្មោះនៃសេចក្តីក្រោធនិងឧបាយាសៈ ។</p>
        <p><a class='ref km' id='km192' href='#km192'>១៩២</a>ម្នាលភិក្ខុទាំងឡាយ ភ័យកើតអំពីក្រពើ តើដូចម្តេច ម្នាលភិក្ខុទាំងឡាយ កុលបុត្តពួកមួយ ក្នុងធម្មវិន័យនេះ ចេញចាកផ្ទះ ហើយចូលកាន់ផ្នួសដោយសទ្ធា គិតថា អាត្មាអញ មានជាតិ ជរា មរណៈ សេចក្តីសោក ខ្សឹកខ្សួល លំបាកកាយ លំបាកចិត្ត និង​សេចក្តីខ្លោចផ្សាចិត្ត គ្របសង្កត់ ឈ្មោះថាមានទុក្ខគ្របសង្កត់ មានទុក្ខរួបរឹតហើយ ឱធ្វើ​ម្តេចហ្ន៎ ការធ្វើនូវទីបំផុតទុក្ខទាំងអស់នេះ នឹងច្បាស់ប្រាកដបាន ។ កាលដែលកុលបុត្តនោះ បួសហើយសព្រហ្មចារិបុគ្គលទាំងឡាយ តែងទូន្មានប្រៀនប្រដៅយ៉ាងនេះថា របស់នេះអ្នក​គួរទំពា របស់អ្នកមិនគួរទំពា របស់នេះអ្នកគួរឆាន់ របស់នេះអ្នកមិនគួរឆាន់ របស់នេះអ្នក​គួរ​ជញ្ជក់ជញ្ជាប របស់នេះអ្នកមិនគួរជញ្ជក់ជញ្ជាប របស់នេះអ្នកគួរក្រេបផឹក របស់នេះអ្នក​មិន​គួរក្រេបផឹក ( របស់នេះ ) ជាកប្បិយវត្ថុ អ្នកគួរទំពាជាអកប្បិយវត្ថុ អ្នកមិនគួរទំពា ជាកប្បិយ​វត្ថុ អ្នកគួរឆាន់ ជាអប្បិយវត្ថុអ្នកមិនគួរឆាន់ ជាកប្បិយវត្ថុ អ្នកគួរជញ្ជក់ជញ្ជាប ជាអកប្បិយវត្ថុ អ្នកមិនគួរជញ្ជក់ជញ្ជាប ជាកប្បិយវត្ថុ អ្នកគួរក្រេបផឹក ជាអកប្បិយវត្ថុ អ្នក​មិនគួរក្រេបផឹក របស់នេះគួរទំពាក្នុងកាល ( តាំងពីព្រឹក ដល់ថ្ងៃត្រង់ ) របស់នេះអ្នកមិនគួរ​ទំពាក្នុងវិកាល ( តាំងពីថ្ងៃជ្រេទៅ ) របស់នេះអ្នកគួរឆាន់ក្នុងកាល របស់នេះអ្នកមិនគួរឆាន់​ក្នុងវិកាល របស់នេះអ្នកគួរជញ្ជក់ជញ្ជាបក្នុងកាល របស់នេះអ្នកមិនគួរជញ្ជក់ជញ្ជាបក្នុង​វិកាល របស់នេះអ្នកគួរក្រេបផឹកក្នុងកាល របស់នេះមិនគួរក្រេបផឹកក្នុងវិកាល ។ កុលបុត្ត​នោះ មានសេចក្តីត្រិះរិះយ៉ាងនេះថា កាលពិមុនយើងនៅជាគ្រហស្ថ យើងចង់របស់ណា​ក៏ទំពារបស់នោះបាន យើងមិនចង់របស់ណា ក៏មិនទំពារបស់នោះ យើងចង់របស់ណា ក៏បរិភោគរបស់នោះបាន យើងមិនចង់របស់ណា ក៏មិនបរិភោគរបស់នោះ យើងចង់របស់​ណា ក៏ជញ្ជក់ជញ្ជាបរបស់នោះ យើងមិនចង់របស់ណា ក៏មិនជញ្ជក់ជញ្ជាបរបស់នោះ យើង​ចង់របស់ណា ក៏ក្រេបផឹករបស់នោះ យើងមិនចងរបស់ណា ក៏មិនក្រេបផឹករបស់នោះ យើង​ទំពានូវរបស់ដែលគួរក៏បាន យើងទំពានូវរបស់ដែលមិនគួរក៏បាន យើងបរិភោគ​នូវ​របស់ដែលគួរក៏បាន យើងបរិភោគនូវរបស់ដែលមិនគួរក៏បាន យើងជញ្ជក់​ជញ្ជាបនូវរបស់​ដែលគួរក៏បាន យើងជញ្ជក់ជញ្ជាបនូវរបស់ដែលមិនគួរក៏បាន យើងក្រេបផឹកនូវរបស់ដែល​គួរក៏បាន យើងក្រេបផឹកនូវរបស់ដែលមិនគួរក៏បាន យើងទំពានូវរបស់ក្នុងកាលក៏បាន យើង​ទំពានូវរប​ស់ក្នុងវិកាលក៏បាន យើងបរិភោគនូវរបស់ក្នុងកាលក៏បាន យើងបរិភោគនូវរបស់​ក្នុងវិកាលក៏បាន យើងជញ្ជក់ជញ្ជាបនូវរបស់ក្នុងកាលក៏បាន យើងជញ្ជក់ជញ្ជាបនូវរបស់​ក្នុងវិកាលក៏បាន យើងក្រេបផឹករបស់ក្នុងកាលក៏បាន យើងក្រេបផឹករបស់ក្នុងវិកាល​ក៏បាន មួយវិញទៀត គហបតីទាំងឡាយ ដែលមានសទ្ធា តែងឲ្យរបស់ដែលគួរឆាន់ គួរបរិភោគដ៏​ប្រណិតណា ដល់យើងទាំងឡាយ ក្នុងវេលាព្រឹក ( ឬ ) ក្នុងវេលាថ្ងៃរសៀល លោកអម្បាលនេះហាក់ដូចជាធ្វើកិរិយាហាមឃាត់មាត់យើងក្នុងរបស់ទាំងនោះ ។ កុលបុត្ត​នោះ ក៏ពោលលាសិក្ខា វិញត្រឡប់ទៅកាន់ភេទថោកទាបវិញ ។ ម្នាលភិក្ខុទាំងឡាយ កុលបុត្រនេះ តថាគតពោលថា មានភ័យអំពីក្រពើ បានពោលលាសិក្ខា វិលទៅត្រឡប់ទៅ​កាន់ភេទថោកទាបវិញ ។ ម្នាលភិក្ខុទាំងឡាយ ពាក្យថា ភ័យអំពីក្រពើ នុ៎ះ ជាឈ្មោះរបស់​បុគ្គលដែលឃើញតែត្រង់ការបំពេញផ្ទៃប៉ុណ្ណោះ ។</p>
        <p><a class='ref km' id='km193' href='#km193'>១៩៣</a>ម្នាលភិក្ខុទាំងឡាយ ភ័យកើតអំពីអន្លង់ទឹក តើដូចម្តេច ម្នាលភិក្ខុទាំងឡាយ កុលបុត្តពួកមួយ ក្នុងធម្មវិន័យនេះ ចេញចាកផ្ទះចូលកាន់ផ្នួសដោយសទ្ធា គិតថាអាត្មាអញ មានជាតិ ជរា មរណៈ សេចក្តីសោក ខ្សឹកខ្សួល លំបាកកាយ លំបាកចិត្ត និងសេចក្តីខ្លោច​ផ្សាចិត្ត គ្របសង្កត់ ឈ្មោះថា មានទុក្ខគ្របសង្កត់ មានទុក្ខរួបរឹតហើយ ឱធ្វើម្តេចហ្ន៎ កាធ្វើ​នូវទីបំផុតទុក្ខទាំងអស់នេះ នឹងប្រាកដបាន ។ កាលដែលកុលបុត្តនោះបួសយ៉ាងនេះហើយ ក្នុងវេលាព្រឹកព្រហាម ក៏ស្លៀកស្បង់ប្រដាប់បាត្រ និងចីវរ ចូលទៅកាន់ស្រុកឬនិគមដើម្បី​បិណ្ឌបាត្រតែមិនបាន​រក្សាកាយ មិនបានរក្សាវាចា មិនបានតម្កល់ស្មារតីឲ្យខ្ជាប់ខ្ជួន ទាំងមិន​បានសង្រួមឥន្ទ្រិយទាំងឡាយឡើយ ។ កុលបុត្តឃើញគហបតីក្តី គហបតិបុត្រក្តី ក្នុងស្រុក​នោះឬនិគមនោះ ដែលកំពង់ឆ្អែតស្កប់ស្កល់ មូលមិត្ត ផ្តេកផ្តិតដោយកាមគុណទាំង ៥ ។ កុលបុត្តនោះ ក៏មានសេចក្តីត្រិះរិះយ៉ាងនេះថា កាលពីមុនយើងនៅជាគ្រហស្ថតែងឆ្អែតស្កប់​ស្កល់ មូលមិត្ត ផ្តេកផ្តិត ដោយកាមគុណ ៥ ទាំងភោគសម្បត្តិក្នុងត្រកូល​របស់យើងក៏មានព្រម យើងអាចនឹងបរិភោគ ភោគសម្បត្តិនិងធ្វើបុណ្យទាំងឡាយបានដែរ។ កុលបុត្តនោះ ក៏ពោលលាសិក្ខា វិលត្រឡប់ទៅកាន់ភេទថោកទាបវិញ ។ ម្នាលភិក្ខុ​ទាំងឡាយ កុលបុត្តនេះ តថាគតពោលថា មានភ័យអំពីអន្លង់ទឹក បានជាពោលលាសិក្ខា វិលត្រឡប់ទៅកាន់ភេទថោកទាបវិញ ។ ម្នាលភិក្ខុទាំងឡាយ ពាក្យថា ភ័យកើតអំពីអន្លង់​ទឹក នុ៎ះ ជាឈ្មោះនៃកាមគុណទាំង ៥ ។</p>
        <p><a class='ref km' id='km194' href='#km194'>១៩៤</a>ម្នាលភិក្ខុទាំងឡាយ ភ័យកើតអំពីត្រីសាហាវ តើដូចម្តេច ម្នាលភិក្ខុទាំងឡាយ កុលបុត្តពួកមួយ ក្នុងធម្មវិន័យនេះ ចេញចាកផ្ទះ ចូលកាន់ផ្នួសដោយសទ្ធា គិតថា អត្មាអញ មានជាតិ ជរា មរណៈ សេចក្តីសោក ខ្សឹកខ្សួល លំបាកកាយ លំបាកចិត្ត និងសេចក្តីខ្លោច​ផ្សាចិត្ត គ្របសង្កត់ ឈ្មោះថាមានទុក្ខគ្របសង្កត់ មានទុក្ខរួបរឹតហើយ ឱធ្វើម្តេចហ្ន៎ ការធ្វើ​នូវទីបំផុតនៃកងទុក្ខទាំងអស់នេះ នឹងប្រាកដបាន ។ កាលដែលកុលបុត្តនោះ បួសយ៉ាងនេះហើយ ក្នុងវេលាព្រឹកព្រហាម ក៏ស្លៀកស្បង់ ប្រដាប់បាត្រនិងចីវរ ចូលទៅកាន់ស្រុកឬនិគម ដើម្បីបិណ្ឌបាត តែមិនបានរក្សាកាយ មិនបានរក្សាវាចា មិនបាន​តម្កល់ស្មារតីឲ្យខ្ជាប់ខ្ជួន ទាំងមិនបានសង្រួមឥន្ទ្រិយទាំងឡាយ ។ កុលបុត្តនោះ បានឃើញ​មាតុកគ្រាម ក្នុងស្រុកឬនិគមនោះ ដែលមានសំពត់ស្លៀកមិនស្រួល មានសំពត់ដណ្តប់​មិន​ស្រួល តម្រេក ក៏ញុំាងចិត្តរបស់កុលបុត្តនោះឲ្យស្វិតស្រពោន ព្រោះឃើញនូវមាតុគ្រាម ដែលមានសំពត់ស្លៀកមិនស្រួល ឬមានសំពត់ដណ្តប់មិនស្រួល ។ កុលបុត្តនោះ ក៏ពោល​លាសិក្ខា វិលត្រឡប់ទៅកាន់ភេទថោកទាបវិញ ព្រោះចិត្តដែលស្វិតស្រពោនដោយរាគៈ ។ ម្នាលភិក្ខុទាំងឡាយ កុលបុត្តនេះ តថាគត ពោលថា មានភ័យអំពីត្រិសាហាវ បានជាពោល​លាសិក្ខា វិលត្រឡប់ទៅកាន់ភេទថោកទាបវិញ​។ ម្នាលភិក្ខុទាំងឡាយ ពាក្យថា ភ័យកើត​អំពីត្រីសាហាវ នុ៎ះ ជាឈ្មោះនៃមាតុគ្រាម ។ ម្នាលភិក្ខុទាំងឡាយ ភ័យទាំង ៤ នេះឯង ដែល​កើតមានចំពោះបុគ្គលពួកមួយ ក្នុងសាសនានេះ ជាបព្វជិត ដែលចេញចាកផ្ទះចូលកាន់ផ្នួស​ក្នុងធម្មវិន័យនេះ ។ លុះព្រះមានព្រះភាគ ទ្រង់ត្រាស់ភាសិតនេះចប់ហើយ ភិក្ខុទាំងអម្បាលនោះ ក៏មានសេចក្តីពេញចិត្តត្រេកអរ ចំពោះភាសិត របស់ព្រះមានព្រះភាគ​ដោយប្រការដូច្នេះ ។</p>
        <p>ចប់ ចាតុមសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>