<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.1' lang='km'>
        <header>
            <ul>
            </ul>
            <h1>សុវីរ​សូត្រ ទី ១</h1>
        </header>
        <p><a class='ref km' id='km326' href='#km326'>៣២៦</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគ ទ្រង់​គង់​នៅ​ ក្នុង​វត្ត​ជេតពន របស់​អានាថបិណិ្ឌក​សេដ្ឋី​ ទៀប​ក្រុង​សាវត្ថី។ ក្នុង​ទីនោះ​ឯង ព្រះមានព្រះភាគ ទ្រង់​ត្រាស់​ហៅ​ភិក្ខុ​ទាំងឡាយ​មក​ថា ម្នាល​ភិក្ខុ​ទាំងឡាយ។ ពួក​ភិក្ខុ​នោះ ទទួល​ស្តាប់​ព្រះពុទ្ធដីកា​ព្រះមានព្រះភាគ ថាបពិត្រ​ព្រះអង្គ​ដ៏​ចម្រើន។</p>
        <p><a class='ref km' id='km327' href='#km327'>៣២៧</a>ព្រះមានព្រះភាគ ទ្រង់​ត្រាស់ យ៉ាង​នេះ​ថា ម្នាល​ភិក្ខុ​ទាំងឡាយ កាល​ពី​ព្រេង​នាយ​មក មាន​ពួក​អសុរ ច្បាំង​ត​គ្នា​នឹង​ពួក​ទេវតា។ ម្នាល​ភិក្ខុ​ទាំងឡាយ គ្រា​នោះ​ឯង សក្ក​ទេវរាជ ជា​ធំ​ជាង​ពួក​ទេវតា បាន​ហៅ​ទេវបុត្ត​ឈ្មោះ​សុវីរៈ​មក​ថា ម្នាល​បា​សុវីរៈ ពួក​អសុរ​ទាំង​នុ៎ះ ច្បាំង​ត​គ្នា​នឹង​ពួក​ទេវតា ម្នាល​បា​សុវីរៈ ចូរ​អ្នក​ទៅ​តតាំង​នឹង​ពួក​អសុរ​នុ៎ះ។ ម្នាល​ភិក្ខុ​ទាំងឡាយ សុវីរ​ទេវបុត្ត ទទួល​ទេវបញ្ជា របស់​សក្ក​ទេវរាជ ជា​ធំ​ជាង​ទេវតា​ទាំងឡាយ​ថា ព្រះករុណា​ថ្លៃ​វិសេស យ៉ាង​នេះ​ហើយ ក៏​ធ្វើ​ពួក​អសុរ ឲ្យ​ដល់​នូវ​សេចក្ដី​ប្រមាទ។ ម្នាល​ភិក្ខុ​ទាំងឡាយ សក្កទេវរាជ ជា​ធំ​ជាង​ពួក​ទេវតា បាន​ហៅ​សុវីរ​ទេវបុត្ត​មក​អស់​វារៈ​២​ដង​ទៀត​ថា ម្នាល​បា​សុវីរៈ ពួក​អសុរ​ទាំង​នុ៎ះ ច្បាំង​ត​គ្នា​នឹង​ពួក​ទេវតា ម្នាល​បា​សុវីរៈ ចូរ​អ្នក​ទៅ​តតាំង​នឹង​ពួក​អសុរ​ចុះ។ ម្នាល​ភិក្ខុ​ទាំងឡាយ សុវីរ​ទេវបុត្ត ទទួល​ទេវបញ្ជា របស់​សក្កទេវរាជ ជា​ធំ​ជាង​ពួក​ទេវតា​ថា ព្រះ​ករុណា​ថ្លៃ​វិសេស យ៉ាង​នេះ​ហើយ ក៏​ធ្វើ​ពួក​អសុរ​ឲ្យ​ដល់​នូវ​សេចក្ដី​ប្រមាទ អស់​វារៈ​២ ដង។ ម្នាល​ភិក្ខុ​ទាំងឡាយ សក្ក​ទេវរាជ ជា​ធំ​ជាង​ពួក​ទេវតា​ បាន​ហៅ​សុវីរ​ទេវបុត្ត​មក​អស់​វារៈ​៣​ដង​ទៀត​ថា ម្នាល​បា​សុវីរៈ ពួក​អសុរ​ទាំង​នុ៎ះ ច្បាំង​ត​គ្នា​នឹង​ពួក​ទេវតា ម្នាល​បា​សុវីរៈ ចូរ​អ្នក​ទៅ​តតាំង​នឹង​ពួក​អសុរ​ចុះ។ ម្នាល​ភិក្ខុ​ទាំងឡាយ សុវិរ​ទេវបុត្ត ទទួល​ទេវបញ្ជា របស់​សក្កទេវរាជ ជា​ធំ​ជាង​ពួក​ទេវតា​ថា ព្រះ​ករុណា​ថ្លៃ​វិសេស យ៉ាង​នេះ​ហើយ ក៏​ធ្វើ​ពួក​អសុរ ឲ្យ​ដល់​នូវ​សេចក្ដី​ប្រមាទ អស់​វារៈ​៣​ដង​ទៀត។</p>
        <p><a class='ref km' id='km328' href='#km328'>៣២៨</a>ម្នាល​ភិក្ខុ​ទាំងឡាយ គ្រា​នោះ​ឯង សក្កទេវរាជ ជា​ធំ​ជាង​ពួក​ទេវតា បាន​ពោល​គាថា​នឹង​សុវីរ​ទេវបុត្ត​ថា</p>
        <p>បុគ្គល កាល​មិន​តស៊ូ មិន​ព្យាយាម​ទេ តែង​បាន​សេចក្ដី​សុខ ក្នុង​ទី​ណា ម្នាល​សុវីរៈ ចូរ​អ្នក​ទៅ​ក្នុង​ទី​នោះ​ចុះ ចូរ​អ្នក​ធ្វើ​អញ​ឲ្យ​ដល់ ក្នុង​ទីនោះ​ផង។</p>
        <p><a class='ref km' id='km329' href='#km329'>៣២៩</a>សុវីរ​ទេវបុត្ត ទូល​ថា បុគ្គល​ខ្ជិលច្រអូស​ជា​អ្នក​មិន​តស៊ូ មិន​ធ្វើ​កិច្ចការ​ដែល​ត្រូវ​ធ្វើ តែ​ជា​អ្នក​សម្រេច នូវ​សេចក្ដី​ប្រាថ្នា​គ្រប់​ចំពូក បពិត្រ​សក្កទេវរាជ សូម​ព្រះអង្គ​ទ្រង់​បង្ហាញ នូវ​​កន្លែង​ដ៏​ប្រសើរ​នោះ ដល់​ខ្ញុំ​ព្រះអង្គ។</p>
        <p><a class='ref km' id='km330' href='#km330'>៣៣០</a>សក្កទេវរាជ​ត្រាស់​ថា បុគ្គល​ខ្ជិល​ច្រអូស ជា​អ្នក​មិន​តស៊ូ ដល់​នូវសេចក្ដី​សុខ ដោយ​ចំណែក​មួយ ក្នុង​ទី​ណា ម្នាល​សុវីរៈ ចូរ​អ្នក​ទៅក្នុង​ទី​នោះ​ចុះ ចូរ​អ្នក​ធ្វើ​អញ​ឲ្យ​ដល់ ក្នុង​ទីនោះ​ផង។</p>
        <p><a class='ref km' id='km331' href='#km331'>៣៣១</a>សុវីរ​ទេវបុត្ត ទូល​ថា បពិត្រ​សក្កទេវរាជ​ដ៏​ប្រសើរ​ជាង​ទេវតា យើង​បាន​សេចក្ដី​សុខ​ណា ដោយ​មិន​បាច់​ធ្វើ​ការងារ បពិត្រ​សក្ក​ទេវរាជ សូម​ទ្រង់​បង្ហាញ សេចក្ដី​សុខ​ដ៏​ប្រសើរ ដែល​មិន​មាន​សោកសៅ មិន​មាន​សេចក្ដី​ចង្អៀតចង្អល់​ចិត្ត​នោះ ដល់​ខ្ញុំ​ព្រះអង្គ​ផង។</p>
        <p><a class='ref km' id='km332' href='#km332'>៣៣២</a>សក្កទេវរាជ តប​ថា ប្រសិន​បើ​បុគ្គល​ណា​មួយ មិន​រស់​នៅ​ក្នុង​កន្លែង​ណា​មួយ ដោយ​ឥត​មាន​ការងារ ផ្លូវ​នោះ​ឯង​ហើយ​ជា​ផ្លូវ​ព្រះនិព្វាន ម្នាល​សុវីរៈ ចូរ​អ្នក​ទៅក្នុង​ទីនោះ​ចុះ ចូរ​អ្នក​ធ្វើ​អញ​ឲ្យ​ដល់ ក្នុង​ទី​នោះ​ផង។</p>
        <p><a class='ref km' id='km333' href='#km333'>៣៣៣</a>ម្នាល​ភិក្ខុ​ទាំងឡាយ អម្បាល​ដូច​យ៉ាង​សក្កទេវរាជ​ជា​ធំ​ជាង​ពួក​ទេវតា កំពុង​សោយ​ផល​បុណ្យ​របស់​ខ្លួន សោយរាជ្យ​ជា​ឥស្សរាធិបតី ជាង​ពួក​ទេវតា​នៅ​ឋានតាវត្តិង្ស ម្ដេច​គង់​សរសើរ​សេចក្ដី​ប្រឹងប្រែង​ និង​ការ​ព្យាយាម​ដែរ។ ម្នាល​ភិក្ខុ​ទាំងឡាយ ចូរ​អ្នក​ទាំងឡាយ ធ្វើ​ការណ៍​នុ៎ះ ឲ្យ​ល្អ​ក្នុង​ធម្ម​វិន័យ​ចុះ ព្រោះថា អ្នក​ទាំងឡាយ​បាន​បួសក្នុង​ធម៌​វិន័យ ដែល​តថាគត​សម្តែង​ហើយ ​ដោយ​ប្រពៃ​យ៉ាង​នេះ គួរណាស់តែ​រវៀសរវៃ ប្រឹងប្រែង ព្យាយាម ដើម្បី​ដល់​នូវ​មគ្គផល ដែល​ខ្លួន​មិន​ទាន់​ដល់ ដើម្បី​បាន​នូវ​មគ្គផល ដែល​ខ្លួន​មិន​ទាន់​បាន ដើម្បី​ធ្វើ​ឲ្យ​ជាក់ច្បាស់​នូវ​ធម៌ ដែល​ខ្លួន​មិន​ទាន់​ធ្វើ​ឲ្យ​ជាក់ច្បាស់ កុំបី​អាក់ខាន​ឡើយ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>