<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn13' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">តេវិជ្ជសូត្រ ទី១៣</h1>
        </header>
        <p><a class='ref km' id='km167' href='#km167'>១៦៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ​ទ្រង់​ពុទ្ធ​ដំណើរ ទៅកាន់ចារិក ​ក្នុង​កោសលជនបទ ព្រមដោយ​ភិក្ខុសង្ឃច្រើន ប្រមាណ ៥០០ រូប បានដល់ទៅ​ស្រុកព្រាហ្មណ៍ឈ្មោះ​មនសាកត របស់​កោសលជនបទ​ ។ ឮថា ព្រះមានព្រះភាគ ទ្រង់ប្រថាប់​នៅក្នុង​អម្ពវ័ន ជិត​ឆ្នេរ​ស្ទឹង​អចិរវតី ក្នុងទិសខាងជើង​នៃ​មនសាកតគ្រាម ជិត​ស្រុកមនសាកត​នោះ ។</p>
        <p><a class='ref km' id='km168' href='#km168'>១៦៨</a>សម័យនោះ ពួក​ព្រាហ្មណមហាសាល ដែលមានឈ្មោះ​ល្បីល្បា​ញ​​ច្រើននាក់ មកសំណាក់នៅក្នុង​ស្រុកមនសាកត ព្រាហ្មណ៍ទាំងនោះ​ឈ្មោះអ្វីខ្លះ គឺឈ្មោះ​វង្គីព្រាហ្មណ៍ តារុក្ខព្រាហ្មណ៍ បោក្ខរសាតិព្រាហ្មណ៍ ជាណុសោនិព្រាហ្មណ៍ និងពួក​ព្រាហ្មណមហា​សាល​​ឯទៀត ដែលមាន​ឈ្មោះ​ល្បីល្បាញ ។ គ្រានោះ ពួកមាណពជា​វាសេដ្ឋគោត្រ និង​ភារទ្វាជគោត្រ កំពុង​នាំ​គ្នាដើរត្រសង​ចុះឡើង​ឲ្យស្រួលជើង (ដើម្បី​បន្ទោ​បង់​សេចក្តីរួយស្រពន់) ក៏​កើត​ពាក្យ​ជជែកគ្នាអំពីផ្លូវនិងមិនមែន​ផ្លូវឡើង ។ វាសេដ្ឋមាណព​បាន​និយាយ​យ៉ាងនេះថា នេះឯងជា​ផ្លូវត្រង់ នេះឯងជា​ផ្លូវទៀងទាត់ ជាទី​ស្រោច​ស្រង់​សត្វ រមែងនាំអ្នក​ប្រតិបត្តិ​តាមផ្លូវនោះ ឲ្យទៅកើត​ជាមួយនឹង​ពួកព្រហ្ម​បាន ផ្លូវនេះឯងដែល​បោក្ខរសាតិព្រាហ្មណ៍ ​បានសំដែង​ប្រាប់ ។ ចំណែកខាង​ភារទ្វាជមាណព ​បាននិយាយ​យ៉ាងនេះថា នេះឯង​ជាផ្លូវត្រង់ នេះឯងជា​ផ្លូវ​ទៀងទាត់ ជាទី​ស្រោចស្រង់​សត្វ រមែងនាំអ្នក​ប្រតិបត្តិ​ តាមផ្លូវនោះ ឲ្យទៅកើត​ជាមួយនឹង​ពួកព្រហ្ម ផ្លូវនេះឯងដែល​តារុក្ខព្រាហ្មណ៍ ​បានសំដែង​ប្រាប់ ។ វា​សេដ្ឋមាណពមិនអាច ​ដើម្បីញុំាង​ភារទ្វាជមាណព ​ឲ្យចូលចិត្ត​បាន ចំណែក​ភារទ្វាជមាណព ក៏មិនអាច​ ដើម្បីញុំាង​វាសេដ្ឋមាណព​ឲ្យចូល​ចិត្តបានដែរ ។</p>
        <p><a class='ref km' id='km169' href='#km169'>១៦៩</a>គ្រានោះ វាសេដ្ឋមាណព​បានប្រឹក្សានឹង​ភារទ្វាជៈ​ថា ម្នាល​ភារទ្វាជៈ ព្រះសមណគោតម​នេះឯងជាសក្យបុត្រ ចេញចាកសក្យត្រកូលមក​ទ្រង់ ព្រះផ្នួស ឥឡូវនេះគង់នៅក្នុង​អម្ពវ័ន ជិត​ឆ្នេរស្ទឹងអចិរវតី ទិសខាងជើងនៃ​មនសាកតគ្រាម ក្បែរ​ស្រុកមនសាកត កិត្តិសព្ទសរសើរព្រះសមណគោតម​ដ៏​ចម្រើន​នោះ ពីរោះឮខ្ចរខ្ចាយ សុសសាយយ៉ាងនេះថា ព្រះមានព្រះភាគនោះព្រះអង្គឆ្ងាយចាក​សេចក្តីសៅហ្មង គ្រប់យ៉ាង ត្រាស់ដឹងនូវ​ញេយ្យធម៌​ទាំងពួង​ដោយ​ប្រពៃ ចំពោះព្រះអង្គ ។បេ។ ទ្រង់លែងវិល​ត្រឡប់មកកាន់ភពថ្មីទៀត ម្នាល​​ភារទ្វាជៈ មក យើងទៅរក​ព្រះសមណគោតម លុះចូលទៅ​ដល់ហើយ យើង​នឹង​សួរសេចក្តីនុ៎ះ ចំពោះ​ព្រះសមណ​គោតម (បើ) ព្រះសមណគោតម ទ្រង់​ដោះស្រាយ​ដល់ពួកយើង​យ៉ាងណា យើងនឹងចាំនូវសេចក្តីនោះ​យ៉ាងនោះ ។ ភារទ្វាជមាណព បានទទួលស្តាប់​ពាក្យរបស់​វាសេដ្ឋមាណព​ថា ម្នាលអ្នកដ៏​ចម្រើន យ៉ាងហ្នឹង​ហើយ ។</p>
        <p><a class='ref km' id='km170' href='#km170'>១៧០</a>គ្រានោះ វាសេដ្ឋមាណពនិង​ភារទ្វាជមាណព ក៏ចូលទៅគាល់​ព្រះមានព្រះភាគ លុះចូលទៅ​ដល់ហើយ ក៏ពោលពាក្យ​សំណេះសំណាល ទៅ​រក​​ព្រះមានព្រះភាគ លុះបញ្ចប់​ពាក្យ ​ដែលគួររីករាយនិងពាក្យដែល​គួររលឹក​ហើយ ក៏អង្គុយក្នុង​ទីដ៏សមគួរ ។ លុះ​វាសេដ្ឋ​មាណព អង្គុយក្នុង​ទីដ៏សមគួរ​ហើយ ក៏បានក្រាបបង្គំ​ទូលព្រះមាន​ព្រះភាគ​យ៉ាងនេះថា បពិត្រ​ព្រះគោតម​ដ៏ចម្រើន កាលដែលយើង​ខ្ញុំ កំពុងនាំគ្នា ​ដើរត្រសងចុះឡើង​ឲ្យស្រួលជើង ក៏​កើត​សំដីជជែកគ្នា អំពីផ្លូវនិងមិនមែនផ្លូវ ក្នុងទីហ្នឹង ខ្ញុំព្រះអង្គពោល​យ៉ាង​នេះ​ថានេះឯងជាផ្លូវត្រង់ នេះឯងជាផ្លូវទៀងទាត់ ជាទីស្រោចស្រង់សត្វ រមែងនាំ​អ្នក​ប្រតិបត្តិតាមផ្លូវនោះ ឲ្យទៅកើតជាមួយនឹងពួកព្រហ្ម ផ្លូវនេះឯង ដែល​បោក្ខរសាតិព្រាហ្មណ៍ បានសំដែងប្រាប់ ចំណែកខាង​ភារទ្វាជមាណព បាន​និយាយ​យ៉ាងនេះថា នេះឯងជាផ្លូវត្រង់ នេះឯងជាផ្លូវទៀងទាត់ ជាទីស្រោច​ស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជាមួយនឹងពួក​ព្រហ្ម ផ្លូវ​នេះ​ឯងដែល​តារុក្ខព្រាហ្មណ៍ ​បានសំដែងប្រាប់ បពិត្រព្រះគោតមដ៏ចម្រើន ការប្រកាន់​ខុសគ្នាក៏មាន ការជជែក​គ្នាក៏មាន ការពោលផ្សេងគ្នា​ក៏មាន អំពីផ្លូវនិងមិនមែនផ្លូវនេះ ។ ព្រះមានព្រះភាគ ទ្រង់ត្រាស់ថា ម្នាលវាសេដ្ឋ បានឮថា អ្នកនិយាយយ៉ាងនេះថា នេះឯងជាផ្លូវត្រង់ នេះឯងជាផ្លូវទៀងទាត់ ជា​ទី​ស្រោច​​ស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជាមួយនឹងពួក​ព្រហ្ម ផ្លូវនេះឯង ដែលបោក្ខរសាតិព្រាហ្មណ៍ បានសំដែងប្រាប់ ឯភារទ្វាជមាណព ពោលយ៉ាងនេះថា នេះជាផ្លូវត្រង់ នេះជាផ្លូវទៀងទាត់ ជាទីស្រោច​ស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជាមួយនឹងពួកព្រហ្ម ផ្លូវនេះឯង ដែលតារុក្ខព្រាហ្មណ៍ បានសំដែងប្រាប់ ម្នាលវាសេដ្ឋ កាលបើ​ដូច្នោះ អ្នកទាំងឡាយ ប្រកាន់ខុសគ្នាព្រោះហេតុដូចម្តេច ជជែកគ្នា ព្រោះ​ហេតុដូច​ម្តេច ពោលពាក្យផ្សេងគ្នា ព្រោះហេតុដូចម្តេច ។ វាសេដ្ឋមាណព ក្រាបបង្គំទូលថា បពិត្រ ព្រះគោតមដ៏ចម្រើន (យើងខ្ញុំព្រះអង្គជជែកគ្នា) ព្រោះ​ផ្លូវនិងមិនមែនផ្លូវ បពិត្រព្រះគោតមដ៏ចម្រើន ព្រាហ្មណ៍ទាំងឡាយ គឺពួក​អទ្ធរិយ​ព្រាហ្មណ៍ ពួកតិត្តិរិយព្រាហ្មណ៍ ពួកឆន្ទោកព្រាហ្មណ៍ ពួកពវ្ហរិធព្រាហ្មណ៍ បញ្ញត្តផ្លូវទាំងឡាយផ្សេងៗ គ្នា ក៏ពិតមែនហើយ តែថា ផ្លូវទាំង​អស់នោះ សុទ្ធតែស្រោចស្រង់សត្វ នាំអ្នកប្រតិបត្តិតាមផ្លូវនោះ ឲ្យទៅកើតជា​មួយនឹងពួកព្រហ្មបាន បពិត្រ ព្រះគោតមដ៏ចម្រើន ដូចផ្លូវដ៏ច្រើន ជិតស្រុកឬនិគម ទោះបីជាផ្លូវផ្សេងៗ គ្នាមែន ប៉ុន្តែផ្លូវនោះ សុទ្ធតែមូលមករក​ស្រុក​ទាំងអស់ ដូចម្តេចមិញ បពិត្រ ព្រះគោតមដ៏ចម្រើន ពួកព្រាហ្មណ៍ទាំងឡាយ គឺ​ពួក​​អទ្ធរិយព្រាហ្មណ៍ ពួក តិត្តិរិយព្រាហ្មណ៍ ពួកឆន្ទោកព្រាហ្មណ៍ ពួកពវ្ហរិធព្រាហ្មណ៍ បញ្ញត្តផ្លូវទាំង​ឡាយផ្សេងៗ គ្នាក៏ពិតមែនហើយ តែផ្លូវទាំងអស់នោះសុទ្ធតែជាទីស្រោចស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជា​មួយ​នឹងពួកព្រហ្ម ដូច្នោះឯង ។ ព្រះមានព្រះភាគ ទ្រង់ត្រាស់សួរថា ម្នាល​វាសេដ្ឋៈ អ្នកនិយាយថា ផ្លូវរបស់ពួកព្រាហ្មណ៍ទាំងនោះ រមែងស្រោចស្រង់​សត្វបានឬ ។ បពិត្រព្រះគោ​តមដ៏ចម្រើន ខ្ញុំព្រះអង្គនិយាយថា ផ្លូវទាំងនោះ រមែងស្រោចស្រង់សត្វបាន ។ ម្នាលវាសេដ្ឋៈ អ្នកនិយាយថា ផ្លូវរបស់ពួក​ព្រាហ្មណ៍ទាំងនោះ រមែងស្រោចស្រង់សត្វបានឬ ។ បពិត្រព្រះគោតមដ៏​ចម្រើន ខ្ញុំព្រះអង្គនិយាយថា ផ្លូវទាំងនោះ រមែងស្រោចស្រង់សត្វបាន ។ ម្នាល​វាសេដ្ឋៈ អ្នកនិយាយថា ផ្លូវទាំងនោះរមែងស្រោចស្រង់សត្វបានឬ ។ បពិត្រ​ព្រះគោតមដ៏ចម្រើន ខ្ញុំព្រះអង្គនិយាយថា ផ្លូវទាំងនោះ រមែងស្រោចស្រង់សត្វ​បាន ។</p>
        <p><a class='ref km' id='km171' href='#km171'>១៧១</a>ព្រះមានព្រះភាគ ទ្រង់ត្រាស់ថាសួរថា ម្នាលវាសេដ្ឋ ចុះបណ្តា​ពួក​ព្រាហ្មណ៍ ដែលបានសម្រេចត្រៃវិជ្ជា តើមាននរណាមួយ ទោះបីព្រាហ្មណ៍​ម្នាក់ក្តី ដែលឃើញព្រហ្មផ្ទាល់នឹងភ្នែករបស់ខ្លួន ដែរឬទេ ។ វាសេដ្ឋមាណព​ក្រាប​ទូលថា បពិត្រព្រះគោតមដ៏ចម្រើន ការឃើញនូវព្រហ្មនោះមិនមានទេ ។ ម្នាលវាសេដ្ឋ ចុះបណ្តាពួកព្រាហ្មណ៍ដែលបានសម្រេចត្រៃវិជ្ជា តើមាននរណា​មួយ សូម្បីតែអាចារ្យម្នាក់ ដែលឃើញព្រហ្មផ្ទាល់នឹងភ្នែករបស់ខ្លួន ដែរឬទេ ។ បពិត្រព្រះគោតមដ៏ចម្រើន ការឃើញនូវព្រហ្មនេះមិនមានទេ ។ ម្នាលវាសេដ្ឋចុះ​បណ្តាពួកព្រាហ្មណ៍ ដែលបានសម្រេចត្រៃវិជ្ជា តើមាននរណាមួយ សូម្បីតែ​អាចារ្យជាប្រធានលើអាចារ្យ ដែលឃើញព្រហ្មផ្ទាល់នឹងភ្នែករបស់ខ្លួន ដែរឬទេ ។ បពិត្រព្រះគោតមដ៏ចម្រើន ការឃើញនូវព្រហ្មនេះមិនមានទេ ។ ម្នាល​វា​សេដ្ឋចុះ​បណ្តាពួកព្រាហ្មណ៍ ដែលបានសម្រេចត្រៃវិជ្ជា តើមាននរណាមួយតាំង​អំពី​តំណនៃអាចារ្យជាគម្រប់ ៧ មក ដែលឃើញព្រហ្មផ្ទាល់​នឹងភ្នែក​របស់​ខ្លួន​ឬទេ ។ បពិត្រព្រះគោតមដ៏ចម្រើន ការឃើញនូវព្រហ្មនេះ មិនមានទេ ។ ម្នាល​វាសេដ្ឋៈចុះពួកឫសីជាន់មុនៗ ជាអ្នកតែងមន្ត អ្នករាយមន្ត ដល់ពួកព្រាហ្មណ៍ ដែលបានសម្រេចត្រៃវិជ្ជា ពួកព្រាហ្មណ៍ ដែលបានសម្រេចត្រៃវិជ្ជា ក្នុងកាល​ឥឡូវ​នេះ តែងស្វាធ្យាយតាមបទមន្តបែបបុរាណនេះ ដែលពួកឫសី ធ្លាប់​ស្វាធ្យាយ ធ្លាប់បង្រៀន ធ្លាប់ប្រមូលទុកមកហើយ តែងសូត្រតាមបទមន្តនោះ តែង​ពោលតាមបទមន្តដែលឫសីទាំងឡាយ ពោលមកហើយ តែងបង្រៀន​តាមបទមន្ត ដែលឫសីទាំងឡាយ បង្រៀនមកហើយ ឫសីទាំងនោះឈ្មោះអ្វីខ្លះ គឺឫសីឈ្មោះ អដ្ឋកៈ ១ វាមកៈ ១ វាមទេវៈ ១ វេស្សាមិត្តៈ ១ យមតគ្គី ១ អង្គីរសៈ ១ ភារទ្វាជៈ ១ វាសេដ្ឋៈ ១ កស្សបៈ ១ ភគុ ១ ឫសីទាំងនោះតើមាន (ឫសីណា​មួយ) ពោលពាក្យនេះនឹងអ្នកថា ព្រហ្មនៅក្នុងទីណា ព្រហ្មមានសណ្ឋាន​យ៉ាង​ណា ព្រហ្មនៅ​ត្រង់កន្លែងណា យើងទាំងឡាយ​ស្គាល់​ទីនុ៎ះ យើងទាំងឡាយ​ឃើញព្រហ្មនុ៎ះ ដូច្នេះដែរឬទេ ។ បពិត្រព្រះគោតមដ៏ចម្រើន ការស្គាល់និងការឃើញនុ៎ះ មិនមានទេ ។</p>
        <p><a class='ref km' id='km172' href='#km172'>១៧២</a>ព្រះមានព្រះភាគ ត្រាស់សួរថា ម្នាលវាសេដ្ឋ បណ្តាពួក​ព្រាហ្មណ៍ ដែលបានសម្រេចត្រៃវិជ្ជា តើបានឮថា មាននរណាមួយ​សូម្បីតែ​ព្រាហ្មណ៍​​ម្នាក់ ដែល​ឃើញព្រហ្ម​ផ្ទាល់នឹងភ្នែក​របស់ខ្លួន ដែរឬទេ ។ វា​សេដ្ឋមាណព​ ​ក្រាបបង្គំទូលថា បពិត្រព្រះគោតមដ៏ចម្រើន ការឃើញនូវ​ព្រហ្ម​នេះមិនមានទេ ។ ម្នាលវាសេដ្ឋ ចុះបណ្តាពួកព្រាហ្មណ៍ ដែលបានសម្រេច​ត្រៃវិជ្ជាតើមាននរណាមួយ សូម្បីតែអាចារ្យម្នាក់ ដែលឃើញព្រហ្មនេះ​ផ្ទាល់​នឹងភ្នែករបស់ខ្លួន ដែរឬទេ ។ បពិត្រព្រះគោតមដ៏ចម្រើន ការឃើញ​នូវ​ព្រហ្ម​នេះមិនមានទេ ។ ម្នាលវាសេដ្ឋ ចុះបណ្តាពួកព្រាហ្មណ៍ ដែលបានសម្រេច​ត្រៃវិជ្ជា តើមាននរណាមួយ សូម្បីតែអាចារ្យជាប្រធានលើអាចារ្យ ដែលឃើញ​នូវព្រហ្មផ្ទាល់នឹងភ្នែករបស់ខ្លួន ដែរឬទេ ។ បពិត្រព្រះគោតមដ៏ចម្រើន ការ​ឃើញ​នូវ​ព្រហ្មនេះ មិនមានទេ ។ ម្នាលវាសេដ្ឋ ចុះបណ្តាពួកព្រាហ្មណ៍ ដែល​បាន​សម្រេចត្រៃវិជ្ជា តើមាននរណាមួយ តាំងអំពីតំណអាចារ្យជាជីតារបស់​អាចារ្យជាគម្រប់ ៧ ដែលឃើញព្រហ្មផ្ទាល់នឹងភ្នែករបស់ខ្លួន ដែរឬទេ ។ បពិត្រ ​ព្រះគោតមដ៏ចម្រើន ការឃើញនូវព្រហ្មនេះ មិនមានទេ ។ ម្នាលវាសេដ្ឋៈ ចុះពួកឫសីជាន់មុនៗ ដែលជាអ្នកតែងមន្ត ជាអ្នករាយមន្ត ដល់ពួកព្រាហ្មណ៍ដែលបានសម្រេចត្រៃវិជ្ជា ពួកព្រាហ្មណ៍ដែលបានសម្រេចត្រៃវិជ្ជា ក្នុងកាល​ឥឡូវនេះ តែងស្វាធ្យាយតាមបទមន្តបុរាណនេះមកហើយ ដែលពួកឫសីធ្លាប់​ស្វាធ្យាយ ធ្លាប់បង្រៀន ធ្លាប់ប្រមូលមកតែងសូត្រតាមបទមន្តនោះ តែងពោល​តាមបទមន្ត ដែលឫសីទាំងឡាយ ពោលមកហើយ តែងបង្រៀនតាមបទមន្ត ដែលឫសីទាំងឡាយបង្រៀនមកហើយ ឫសីទាំងនោះឈ្មោះអ្វីខ្លះ គឺឫសី​ឈ្មោះ អដ្ឋកៈ ១ វាមកៈ ១ វាមទេវៈ ១ វេស្សាមិត្តៈ​ ១ យមតគ្គី ១ អង្គីរសៈ ១ ភារទ្វាជៈ១ វាសេដ្ឋៈ ១ កស្សបៈ ១ ភគុ ១ ឫសីទាំងនោះតើមាន (ឫសីណា​មួយ) ពោលយ៉ាងនេះនឹងអ្នកថា ព្រហ្មនៅក្នុងទីណា ព្រហ្មមានសណ្ឋានយ៉ាងណា ព្រហ្មនៅក្នុងកន្លែងណា យើងទាំងឡាយស្គាល់ទីនុ៎ះ យើងទាំងឡាយ ឃើញព្រហ្មនុ៎ះ ដូច្នេះដែរឬទេ ។ ពួកព្រាហ្មណ៍ ដែលបានសម្រេចត្រៃវិជ្ជា​នោះ​ឯង តែងនិយាយយ៉ាងនេះថា យើងមិនស្គាល់ យើងមិនឃើញទេ តែយើង​ទាំង​ឡាយ សំដែងផ្លូវ ដើម្បីកើតជាមួយនឹងព្រហ្មនោះបានថា នេះឯងជាផ្លូវត្រង់ នេះ​ជាផ្លូវទៀងទាត់ ជាទីស្រោចស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជាមួយនឹងពួកព្រហ្មបាន ។</p>
        <p><a class='ref km' id='km173' href='#km173'>១៧៣</a>ព្រះមានព្រះភាគ ទ្រង់ត្រាស់សួរថា ម្នាលវាសេដ្ឋ អ្នក​សំគាល់សេចក្តី​នោះដូចម្តេច កាលបើដូច្នោះ ភាសិតរបស់ពួកព្រាហ្មណ៍អ្នក​ត្រៃ​វិជ្ជា ជាភាសិតមិនបានសេចក្តីអស្ចារ្យទេឬ ។ វាសេដ្ឋមាណពក្រាបបង្គំ​ទូល​ថា បពិត្រព្រះគោតមដ៏ចម្រើន កាលបើដូច្នេះ តាមដោយនូវពិត ភាសិតរបស់​ពួក​ព្រាហ្មណ៍អ្នកត្រៃវិជ្ជា ជាភាសិតមិនមានសេចក្តីអស្ចារ្យទេ ។ ម្នាលវាសេដ្ឋ ត្រូវ​ហើយ ពួកព្រាហ្មណ៍អ្នកត្រៃវិជ្ជាមិនស្គាល់ព្រហ្ម​ណា មិនឃើញព្រហ្មណា​ទេ តែសំដែងនូវផ្លូវដើម្បីកើតជាមួយនឹងព្រហ្មនោះថា នេះឯងជាផ្លូវត្រង់ នេះ​ជា​ផ្លូវ​ទៀងទាត់ ជាទីស្រោចស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅ​កើត​ជា​មួយ​នឹងព្រហ្មបាន ហេតុនុ៎ះនឹងយកជាការមិនបានទេ ។ ម្នាលវាសេដ្ឋ ដូចមនុស្សមានភ្នែកខ្វាក់ ដើរជាជួរតោងគ្នានឹងគ្នា អ្នកដើរមុន ក៏មើលមិន​ឃើញ អ្នកដើរកណ្តាល ក៏មើលមិនឃើញ អ្នកដើរក្រោយ ក៏មើលមិនឃើញ ដូចម្តេចមិញ ម្នាលវាសេដ្ឋៈ ភាសិតរបស់ពួកព្រាហ្មណ៍អ្នកត្រៃវិជ្ជា ក៏មាន​ទំនងឧបមេយ្យ ដូចជាមនុស្សខ្វាក់ដើរជាជួរ អ្នកដើរមុនក៏មើលមិនឃើញ អ្នកដើរ កណ្តាលក៏មើលមិនឃើញ អ្នកដើរក្រោយក៏មើលមិនឃើញដូច្នោះ​ឯង ភាសិតនេះរបស់ពួកព្រាហ្មណ៍អ្នកត្រៃវិជ្ជានោះ ជាពាក្យគួរឲ្យអ្នក​ផង​សើចចំអកបាន ជាភាសិតឱនថយ (លាមក) ជាភាសិតទទេ ជាភាសិតសោះ​សូន្យ មែនពិត ។ ម្នាលវាសេដ្ឋ អ្នកសំគាល់ហេតុនោះដូចម្តេច ពួកព្រាហ្មណ៍អ្នក​ត្រៃវិជ្ជា រមែងឃើញព្រះចន្ទ្រនិងព្រះអាទិត្យ សូម្បីពួកជនឯទៀតច្រើននាក់ក៏​ឃើញ​ដែរ លុះដល់ព្រះចន្ទ្រនិងព្រះអាទិត្យ រះឡើងអំពីទីណា អស្តង្គតទៅក្នុង​ទីណា ក៏នាំគ្នាអង្វរករសរសើរ ប្រណម្យអញ្ជលី នមស្ការដើរក្រឡឹង ។ បពិត្រ​ព្រះគោតមដ៏ចម្រើន ដូច្នោះមែនហើយ ពួកព្រាហ្មណ៍អ្នកត្រៃវិជ្ជា តែងឃើញ​ព្រះចន្ទ្រនិងព្រះអាទិត្យ សូម្បីពួកជនឯទៀតច្រើននាក់ក៏ឃើញដែរ លុះដល់​ព្រះចន្ទ្រនិងព្រះអាទិត្យ រះឡើងអំពីទីណា អស្តង្គតទៅក្នុងទីណា ក៏នាំគ្នា​អង្វរក​រសរសើរប្រណម្យអញ្ជលី នមស្ការដើរក្រឡឹង។</p>
        <p><a class='ref km' id='km174' href='#km174'>១៧៤</a>ម្នាលវាសេដ្ឋៈ អ្នកសំគាល់ហេតុនោះដូចម្តេច ពួកព្រាហ្មណ៍អ្នក​ត្រៃវិជ្ជា តែងឃើញព្រះចន្ទ្រនិងព្រះអាទិត្យ សូម្បីតែពួកជនឯទៀត ច្រើននាក់ក៏ឃើញព្រះចន្ទ្រនិងព្រះអាទិត្យដែរ ព្រះចន្ទ្រនិងព្រះអាទិត្យរះឡើងអំពី​ទីណាអស្តង្គតទៅក្នុងទីណា ក៏នាំគ្នាអង្វរករ សរសើរ ប្រណម្យអញ្ជលី នមស្ការ​ដើរ​ក្រឡឹង ពួកព្រាហ្មណ៍អ្នកត្រៃវិជ្ជា ល្មមសំដែងផ្លូវ ដើម្បីកើតជាមួយនឹង​ ព្រះចន្ទ្រព្រះអាទិត្យទាំងនោះថា នេះឯងជាផ្លូវត្រង់នេះឯងជាផ្លូវទៀងទាត់ ជាទីស្រោចស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជាមួយនឹង ​ព្រះចន្ទ្រព្រះអាទិត្យ ដូច្នេះមានឬទេ ។ បពិត្រព្រះគោតមដ៏ចម្រើន មិនមានទេ ។ ម្នាលវាសេដ្ឋៈ បានឮថា ពួកព្រាហ្មណ៍អ្នកត្រៃវិជ្ជា តែងឃើញ​ព្រះចន្ទ្រ និងព្រះអាទិត្យ សូម្បីពួកជនឯទៀត ច្រើននាក់ក៏ឃើញដែរ លុះដល់​ព្រះចន្ទ្រនិងព្រះអាទិត្យរះឡើងអំពីទីណា អស្តង្គតទៅក្នុងទីណា ក៏នាំគ្នា​អង្វរករ សរ​សើរ ប្រណម្យអញ្ជលី នមស្ការដើរក្រឡឹង ពួកព្រាហ្មណ៍អ្នកត្រៃវិជ្ជា មិនល្មមនឹងសំដែងផ្លូវដើម្បីកើតជាមួយនឹងព្រះចន្ទ្រព្រះអាទិត្យទាំងនោះថា នេះ​ឯង​ជា​ផ្លូវត្រង់ នេះឯងជាផ្លូវទៀងទាត់ ជាទីស្រោចស្រង់សត្វ រមែងនាំអ្នក​ប្រតិបត្តិ​តាមផ្លូវនោះ ឲ្យទៅកើតជាមួយនឹងព្រះចន្ទ្រព្រះអាទិត្យបានឡើយ ឮថា ពួកព្រាហ្មណ៍អ្នកត្រៃវិជ្ជា មិនដែលបានឃើញព្រហ្មផ្ទាល់នឹងភ្នែករបស់​ខ្លួនទេ បានឮថា អាចារ្យរបស់ពួកព្រាហ្មណ៍អ្នកត្រៃវិជ្ជា ក៏មិនដែលបានឃើញ​ព្រហ្មផ្ទាល់នឹងភ្នែករបស់ខ្លួនទេ បានឮថា ពួកអាចារ្យ ជាប្រធានលើអាចារ្យរបស់ពួក​ព្រាហ្មណ៍​អ្នកត្រៃវិជ្ជា ក៏មិនដែលបានឃើញព្រហ្មផ្ទាល់នឹងភ្នែករបស់ខ្លួនទេ បាន​ឮថា ពួកបុព្វាចារ្យរបស់ពួកព្រាហ្មណ៍អ្នកត្រៃវិជ្ជា តាំងអំពីតំណនៃអាចារ្យជាជីតារបស់អាចារ្យជាគម្រប់ ៧ ក៏មិនដែលបានឃើញព្រហ្មផ្ទាល់នឹងភ្នែក​របស់​ខ្លួន​ដែរ បានឮថា ពួកឫសីជាន់មុនៗ ដែលជាអ្នកតែងមន្ត ជាអ្នករាយមន្តដល់ពួកព្រាហ្មណ៍អ្នកត្រៃវិជ្ជា ពួកព្រាហ្មណ៍អ្នកត្រៃវិជ្ជា ក្នុងកាលឥឡូវនេះតែងស្វាធ្យាយតាមបទមន្តនេះ ជារបស់ចាស់ដែលពួកឫសី ធ្លាប់ស្វាធ្យាយ ធ្លាប់​បង្រៀន ធ្លាប់ប្រមូលទុកមកហើយ តែងសូត្រតាមបទមន្តនោះ តែងពោលតាម​បទ​មន្ត ដែលឫសីទាំងឡាយពោលមកហើយ តែងបង្រៀនតាមបទមន្តដែលឫសីទាំងឡាយបង្រៀនមកហើយ ឫសីណាខ្លះ គឺឫសីឈ្មោះអដ្ឋកៈ ១ វាមកៈ ១ វាមទេវៈ ១ វេស្សាមិត្តៈ ១ យមតគ្គី ១ អង្គីរសៈ ១ ភារទ្វាជៈ ១ វាសេដ្ឋៈ ១ កស្សបៈ ១ ភគុ ១ ឫសីទាំងនោះ បានពោលយ៉ាងនេះនឹងអ្នកថា ព្រហ្មនៅក្នុងទីណា ព្រហ្មមានសណ្ឋានយ៉ាងណា ព្រហ្មនៅក្នុងកន្លែងណាយើងស្គាល់ទីនុ៎ះ យើងឃើញព្រហ្មនុ៎ះ ដូច្នេះដែរឬ ។ ពួកព្រាហ្មណ៍អ្នកត្រៃវិជ្ជា​ទាំង​នោះ ក៏ពោលយ៉ាងនេះថា យើងមិនដែលស្គាល់ព្រហ្មណា មិនដែល​ឃើញ​ព្រហ្មណា​ទេ ប៉ុន្តែយើងសំដែងផ្លូវ ដើម្បីកើតជាមួយនឹងព្រហ្មនោះថា នេះឯងជាផ្លូវត្រង់ នេះឯងជាផ្លូវទៀងទាត់ ជាទីស្រោចស្រង់សត្វ រមែងនាំអ្នក​ប្រតិបត្តិតាមផ្លូវ​នោះ ឲ្យទៅកើតជាមួយនឹងព្រហ្មបាន ។</p>
        <p><a class='ref km' id='km175' href='#km175'>១៧៥</a>ម្នាលវាសេដ្ឋៈ អ្នកសំគាល់សេចក្តីនោះដូចម្តេច កាលបើដូច្នោះភាសិត​របស់ពួកព្រាហ្មណ៍អ្នកត្រៃវិជ្ជា ជាភាសិតមិនបានការទេ មិនមែន​ឬ ។ បពិត្រព្រះគោតមដ៏ចម្រើន មែនពិតហើយ កាលបើដូច្នោះ ភាសិតរបស់​ពួក​ព្រាហ្មណ៍អ្នកត្រៃវិជ្ជា ជាភាសិតមិនបានការណ៍ទេ ។ ម្នាលវាសេដ្ឋៈ ត្រូវ​ហើយម្នាលវាសេដ្ឋៈ ពួកព្រាហ្មណ៍អ្នកត្រៃវិជ្ជាទាំងនោះ មិនដែលស្គាល់​ព្រហ្មណា មិនដែលឃើញព្រហ្មណាទេ ប៉ុន្តែហ៊ានសំដែងផ្លូវ ដើម្បីកើតជាមួយ​នឹង​ព្រហ្ម​នោះថា នេះឯងជាផ្លូវត្រង់ នេះឯងជាផ្លូវទៀងទាត់ ជាទីស្រោចស្រង់​សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជាមួយនឹងព្រហ្មនោះបាន ហេតុ​នេះនឹងយកជាការណ៍ពុំបានឡើយ ។</p>
        <p><a class='ref km' id='km175' href='#km176'>១៧៦</a>ម្នាលវាសេដ្ឋៈ ដូចជាបុរសពោលយ៉ាងនេះថា ខ្ញុំប្រាថ្នាចង់បាន​នូវ​ស្ត្រីដែលមានរូបល្អក្នុងជនបទនេះ​​​​​​​​​​​​ ។ ជនទាំងឡាយសួរបុរសនោះ យ៉ាង​នេះ​ថា នែបុរសដ៏ចម្រើនស្ត្រីមានរូបល្អ ក្នុងជនបទដែលអ្នកប្រាថ្នាចង់បាន តើអ្នកស្គាល់ស្ត្រីមានរូបល្អ ក្នុងជនបទនោះ ថាជានាងខត្តិយានី ឬនាងព្រាហ្មណី ជានាងវេស្សី ឬជានាងសុទ្ទីដែរឬ ។ បុរសនោះ កាលគេសួរដូច្នេះហើយ ក៏ប្រាប់ថាខ្ញុំមិនស្គាល់ទេ ។ ជនទាំងឡាយសួរបុរសនោះ យ៉ាងនេះថា នែបុរសដ៏ចម្រើនស្ត្រីមានរូបល្អ ក្នុងជនបទដែលអ្នកប្រាថ្នាចង់បាន តើអ្នកស្គាល់ស្ត្រីមានរូបល្អ ក្នុងជនបទនោះថា មានឈ្មោះយ៉ាងនេះ ឬមានគោត្រយ៉ាងនេះ ខ្ពស់ ឬទាប ឬយ៉ាងកណ្តាល ខ្មៅ ឬស្រអែមឬសម្បុរខ្មៅស្រស់ស្អាតថា នៅក្នុងស្រុកឯណោះ និគមឯណោះ ឬនគរឯណោះដែរឬ ។ បុរសនោះកាលគេសួរដូច្នេះហើយ ក៏ប្រាប់ថា ខ្ញុំមិនស្គាល់ទេ ។ ជនទាំងឡាយសួរបុរសនោះយ៉ាងនេះថា នែបុរសដ៏ចម្រើន អ្នកមិនស្គាល់ មិនឃើញស្ត្រីណា អ្នកប្រាថ្នាចង់បានស្ត្រីនោះឬ ។ បុរសនោះដែលគេសួរដូច្នេះហើយ ក៏ប្រាប់ថា បាទ ។ ម្នាលវាសេដ្ឋៈ អ្នកសំគាល់ សេចក្តីនោះដូចម្តេច កាលបើដូច្នោះ ភាសិតរបស់បុរសនោះ ជាភាសិតមិនបានការណ៍មិនមែនទេឬ ។ បពិត្រព្រះគោតមដ៏ចម្រើន មែនពិតហើយ កាលបើយ៉ាងនេះ ភាសិតរបស់បុរសនោះ ជាភាសិតមិនបានការណ៍ ។ ម្នាលវាសេដ្ឋៈ ត្រូវហើយ បានឮថា ពួកព្រាហ្មណ៍អ្នកត្រៃវិជ្ជា មិនដែលឃើញព្រហ្មផ្ទាល់នឹងភ្នែករបស់ខ្លួនទេ ។បេ។</p>
        <p><a class='ref km' id='km177' href='#km177'>១៧៧</a>ម្នាលវាសេដ្ឋៈ ដូចជាបុរសធ្វើជណ្តើរ បម្រុងឡើងប្រាសាទត្រង់ផ្លូវធំបែកជា ៤ ។ ជនទាំងឡាយសួរបុរសនោះយ៉ាងនេះថា ម្នាលបុរសដ៏ចម្រើន អ្នកធ្វើជណ្តើរ បម្រុងឡើងប្រាសាទណា ចុះអ្នកស្គាល់ប្រាសាទនោះថា (នៅ) ក្នុងទិសខាងកើត ឬទិសខាងត្បូង ឬទិសខាងលិច ឬទិសខាងជើង ប្រាសាទនោះខ្ពស់ ឬទាប ឬយ៉ាងកណ្តាលដែរឬ ។ បុរសនោះកាលគេសួរដូច្នេះហើយ ក៏ប្រាប់ថា ខ្ញុំមិនដឹងទេ ។ ជនទាំងឡាយសួរបុរសនោះយ៉ាងនេះថា ម្នាលបុរសដ៏ចម្រើន អ្នកមិនដឹង មិនឃើញប្រាសាទណាទេ តែធ្វើជណ្តើរបម្រុងឡើងប្រាសាទនោះឬ ។ បុរសនោះ កាលគេសួរដូច្នេះហើយ ក៏ឆ្លើយថា បាទ ។ ម្នាលវាសេដ្ឋៈ អ្នកសំគាល់ហេតុនោះ ដូចម្តេច កាលបើដូច្នោះ សំដីនៃបុរសនោះ មិនបានការណ៍មិនមែនឬ ។ បពិត្រព្រះគោតមដ៏ចម្រើន មែនពិតហើយ កាលបើយ៉ាងនេះ សំដីរបស់បុរសនោះមិនបានការណ៍ទេ ។ ម្នាលវាសេដ្ឋៈ មែនហើយ បានឮថា ពួកព្រាហ្មណ៍អ្នកត្រៃវិជ្ជា មិនដែលឃើញព្រហ្ម​ផ្ទាល់នឹងភ្នែករបស់ខ្លួន បានឮថា ពួកអាចារ្យរបស់ពួកព្រាហ្មណ៍អ្នកត្រៃវិជ្ជា ក៏មិនដែលឃើញព្រហ្មផ្ទាល់នឹងភ្នែករបស់ខ្លួនដែរ បានឮថា ពួកអាចារ្យជា​ប្រធាន​លើ​អាចារ្យ​ របស់ពួកព្រាហ្មណ៍អ្នកត្រៃវិជ្ជា ក៏មិនដែលឃើញ​ព្រហ្ម​ផ្ទាល់​នឹងភ្នែករបស់ខ្លួនដែរ បានឮថា ពួកបុព្វាចារ្យរបស់ពួកព្រាហ្មណ៍ តាំងពី​តំណនៃអាចារ្យ ជាជីតារបស់អាចារ្យជាគម្រប់ ៧ ក៏មិនដែលឃើញព្រហ្មផ្ទាល់​នឹង​ភ្នែករបស់ខ្លួនដែរ បានឮថា ពួកឫសីជាន់មុនៗ ដែលជាអ្នកតែងមន្ត ជាអ្នក​រាយមន្ត ដល់ពួកព្រាហ្មណ៍អ្នកត្រៃវិជ្ជា ពួកព្រាហ្មណ៍អ្នកត្រៃវិជ្ជាក្នុងកាល​ឥឡូវ​នេះតែងស្វាធ្យាយតែបទមន្តបុរាណនេះដែលពួកឫសី ធ្លាប់ស្វាធ្យាយ ធ្លាប់បង្រៀនធ្លាប់ប្រមូលទុកមកហើយ តែងសូត្រតាមបទមន្តនោះ តែងពោល​តាមបទមន្ត ដែលឫសីទាំងឡាយពោលមកហើយ តែងបង្រៀនតាមបទមន្តដែលឫសីទាំង​ឡាយបង្រៀនមកហើយ ឫសីណាខ្លះ គឺឫសីឈ្មោះ អដ្ឋកៈ ១ វាមកៈ ១ វាមទេវៈ ១ វេស្សាមិត្តៈ ១ យមតគ្គី ១ អង្គីរសៈ ១ ភារទ្វាជៈ ១ វាសេដ្ឋៈ ១ កស្សបៈ ១ ភគុ ១ សូម្បីឫសីទាំងនោះ ក៏មិនពោលយ៉ាងនេះថា ព្រហ្មនៅក្នុងទីណា ព្រហ្មមានសណ្ឋានយ៉ាងណា ព្រហ្មនៅក្នុងកន្លែងណា យើងទាំងឡាយស្គាល់ទីនុ៎ះ យើងទាំងឡាយឃើញព្រហ្មនុ៎ះ ដូច្នេះដែរឬទេ ។ ពួក​ព្រាហ្មណ៍អ្នកត្រៃវិជ្ជាទាំងនោះ ក៏ពោលយ៉ាងនេះថា យើងមិនស្គាល់​ព្រហ្មណា យើងមិនឃើញព្រហ្មណាទេ ប៉ុន្តែយើងសំដែងផ្លូវ ដើម្បីទៅកើត​ជាមួយនឹងព្រហ្មនោះថា នេះឯងជាផ្លូវត្រង់ នេះឯងជាផ្លូវទៀងទាត់ ជាទី​ស្រោច​ស្រង់សត្វ រមែងនាំអ្នកប្រតិបត្តិតាមផ្លូវនោះ ឲ្យទៅកើតជាមួយនឹង​ព្រហ្មបាន ។ ម្នាលវាសេដ្ឋៈ អ្នកសំគាល់សេចក្តីនោះដូចម្តេច កាលបើដូច្នោះ សំដីរបស់ពួកព្រាហ្មណ៍អ្នកត្រៃវិជ្ជា ជាសំដីមិនបានការណ៍ឬ ។ បពិត្រព្រះគោត​ម​ដ៏ចម្រើន មែនពិតហើយ កាលបើយ៉ាងនោះ សំដីរបស់ពួក​ព្រាហ្មណ៍អ្នកត្រៃវិជ្ជា ជាសំដីមិនបានការណ៍ ។ ម្នាលវាសេដ្ឋៈ ត្រូវហើយ ម្នាល​វាសេដ្ឋៈ ព្រាហ្មណ៍អ្នកត្រៃវិជ្ជាទាំងនោះ មិនស្គាល់ព្រហ្មណា មិនឃើញ​ព្រហ្មណា​ទេ ប៉ុន្តែហ៊ានសំដែងផ្លូវ ដើម្បីកើតជាមួយនឹងព្រហ្មនោះថានេះឯង​ជា​ផ្លូវត្រង់ នេះឯងជាផ្លូវទៀងទាត់ ជាទីស្រោចស្រង់សត្វ រមែងនាំអ្នកប្រតិបត្តិ​តាម​ផ្លូវនោះ ឲ្យទៅកើតជាមួយនឹងព្រហ្ម ហេតុនេះយកជាការណ៍ពុំបានទេ ។</p>
        <p><a class='ref km' id='km178' href='#km178'>១៧៨</a>ម្នាលវាសេដ្ឋៈ ដូចស្ទឹងអចិរវតីនេះ ពេញប្រៀបដោយទឹកល្មម​ក្អែកទំមាត់ច្រាំងឱនផឹកបាន គ្រានោះ មានបុរសអ្នកត្រូវការត្រើយខាងនាយ អ្នកស្វែងរកត្រើយខាងនាយ អ្នកនឹងទៅត្រើយខាងនាយ អ្នកចង់ឆ្លងទៅត្រើយ​ខាងនាយ បុរសនោះបានមកដល់ ក៏ឈរនៅត្រើយខាងអាយ ហើយស្រែក​ហៅត្រើយខាងនាយថា ម្នាលត្រើយខាងនាយ អ្នកចូរមករកត្រើយខាងអាយ ម្នាល​ត្រើយខាងនាយ អ្នកចូរមករកត្រើយខាងអាយ ។ ម្នាលវាសេដ្ឋៈ អ្នក​សំគាល់​សេចក្តីនោះដូចម្តេច ត្រើយខាងនាយនៃស្ទឹងអចិរវតី (នោះ) មុខជា​នឹងមករកត្រើយខាងអាច ព្រោះហេតុនៃបុរសនោះស្រែកហៅ ឬព្រោះហេតុនៃ​បុរសនោះអង្វរ ព្រោះហេតុសេចក្តីប្រាថ្នា ឬព្រោះហេតុសេចក្តីត្រេកអរបាន​ដែរឬ ។ វាសេដ្ឋមាណពក្រាបបង្គំទូលថា បពិត្រព្រះគោតមដ៏ចម្រើន មិន​ដូច្នោះទេ ។ ម្នាលវាសេដ្ឋៈព្រាហ្មណ៍អ្នកត្រៃវិជ្ជាក៏ដូច្នោះដែរ គេប្រព្រឹត្ត​លះបង់ធម៌ ដែលធ្វើបុគ្គលឲ្យទៅជាព្រាហ្មណ៍ចេញហើយ ប្រព្រឹត្តសមាទាន​ធម៌ ដែលមិនមែនធ្វើបុគ្គលទៅជាព្រាហ្មណ៍វិញ ហើយពោលយ៉ាងនេះថា យើងហៅព្រះឥន្ទ្រ ហៅព្រះចន្ទ ហៅព្រះវរុណ ហៅព្រះឦសាន ហៅ​ព្រះបជាបតិ ហៅព្រះព្រហ្ម ហៅព្រះមហិន្ទ្រ ។ ម្នាលវាសេដ្ឋៈ ព្រាហ្មណ៍អ្នកត្រៃ​វិជ្ជាទាំងនោះ ប្រព្រឹត្តលះបង់ធម៌ ដែលធ្វើបុគ្គលឲ្យទៅជាព្រាហ្មណ៍វិញ​ហើយ ប្រព្រឹត្តសមាទានធម៌ ដែលមិនធ្វើបុគ្គលឲ្យទៅជាព្រាហ្មណ៍វិញ លុះ​បែកធ្លាយកាយ បន្ទាប់អំពីសេចក្តីស្លាប់ នឹងទៅកើតជាមួយនឹងពួកព្រហ្ម ព្រោះ​ហេតុស្រែកហៅ ឬព្រោះហេតុ សេចក្តីអង្វរ ព្រោះហេតុសេចក្តីប្រាថ្នា ឬ​ព្រោះហេតុសេចក្តីត្រេកអរ ហេតុដូច្នេះនេះ មិនដែលមានឡើយ ។</p>
        <p><a class='ref km' id='km179' href='#km179'>១៧៩</a>ម្នាលវាសេដ្ឋៈ ដូចស្ទឹងអចិរវតីនេះ ពេញប្រៀបដោយទឹក ល្មម​ក្អែក​ទំមាត់​ច្រាំងឱនផឹកបាន គ្រានោះ មានបុរសអ្នកត្រូវការត្រើយខាងនាយ អ្នកស្វែងរកត្រើយខាងនាយ អ្នកទៅត្រើយខាងនាយ អ្នកចង់ឆ្លងទៅ​ត្រើយ​ខាងនាយ បានមកដល់ (ស្ទឹងនោះ) ក៏យកខ្សែដ៏មាំ មកចងដើមដៃទៅ​ខាង​ក្រោយ (ចងស្លាបសេក) យ៉ាងខ្ជាប់ទុកនៅត្រើយខាងអាយ ម្នាលវាសេដ្ឋៈ អ្នក​សំគាល់សេចក្តីនោះដូចម្តេច បុរសនោះ នឹងចេញពីត្រើយខាងអាយ នៃស្ទឹង​អចិរវតី ទៅត្រើយខាងនាយ តើបានឬទេ ។ បពិត្រព្រះគោតមដ៏ចម្រើន មិន​បាន​ទេ ។ ម្នាលវាសេដ្ឋៈ ដូច្នោះមែនហើយ ក្នុងវិន័យរបស់ព្រះអរិយៈ លោក​ហៅ​កាមគុណទាំង ៥ នេះថា ខ្នោះក៏មាន ថា ចំណងក៏មាន កាមគុណទាំង ៥ តើដូចម្តេចខ្លះ គឺរូប ដែលគួរដឹងបានដោយចក្ខុ គួរប្រាថ្នា គួរស្រឡាញ់ គួរ​ពេញចិត្ត មានសភាពគួរស្រឡាញ់ ប្រកបដោយកាម គួរត្រេកអរ សំឡេង ដែលគួរដឹងបានដោយត្រចៀក ។បេ។ ក្លិន ដែលគួរដឹងបានដោយច្រមុះ ។ រស ដែលគួរដឹងបានដោយអណ្តាត ។ ផោដ្ឋព្វៈ ដែលគួរដឹងបានដោយកាយ គួរ​ប្រាថ្នា គួរស្រឡាញ់ គួរពេញចិត្ត មានសភាពគួរស្រឡាញ់ ប្រកបដោយកាម គួរត្រេកអរ ។ ម្នាលវាសេដ្ឋៈ ក្នុងវិន័យរបស់ព្រះអរិយៈ លោកហៅកាមគុណ ៥ នេះឯង ថា ខ្នោះក៏មាន ថា ចំណងក៏មាន ម្នាលវាសេដ្ឋៈ ពួកព្រាហ្មណ៍អ្នកត្រៃ​វិជ្ជា ជាប់ជក់នៅ ជ្រប់នៅ លិចលង់នៅ ឃើញថាមិនមានទោស មិនមានប្រាជ្ញាជាគ្រឿងរលាស់ខ្លួនតែងបរិភោគកាមគុណទាំង ៥ នេះឯង ។ ម្នាលវាសេដ្ឋៈ ពួក​ព្រាហ្មណ៍អ្នកត្រៃវិជ្ជានោះ ប្រព្រឹត្តលះបង់ធម៌ ដែលធ្វើបុគ្គលឲ្យទៅជា​ព្រាហ្មណ៍​ចេញហើយប្រព្រឹត្ត សមាទានធម៌ ដែលមិនធ្វើបុគ្គលឲ្យទៅជា​ព្រាហ្មណ៍​វិញ ជាប់ជក់នៅ លិចលង់នៅ ឃើញថា មិនមានទោស មិនមាន​ប្រាជ្ញាជាគ្រឿងរលាស់ខ្លួន តែងបរិភោគកាមគុណទាំង ៥ ជាអ្នកមានកាមឆន្ទៈ ជាចំណង លុះបែកធ្លាយកាយទៅ ខាងមុខអំពីសេចក្តីស្លាប់ នឹងទៅកើតជា​មួយ​នឹ​ង​ពួកព្រហ្ម ហេតុនេះមិនគួរមានឡើយ ។</p>
        <p><a class='ref km' id='km180' href='#km180'>១៨០</a>ម្នាលវាសេដ្ឋៈ ដូចស្ទឹងអចិរវតីនេះ ពេញប្រៀបដោយទឹក ល្មម​ក្អែក​ទំមាត់​ច្រាំងឱនផឹកបាន វេលានោះ មានបុរសអ្នកត្រូវការត្រើយខាងនាយ អ្នកស្វែងរកត្រើយខាងនាយ អ្នកទៅកាន់ត្រើយខាងនាយ អ្នកចង់ឆ្លងទៅ​ត្រើយ​ខាងនាយ បានមកដល់ បុរសនោះ ក៏ទទូរអស់ទាំងក្បាល ហើយដេកទៀប​ត្រើយ​ខាងអាយ ។ ម្នាលវាសេដ្ឋៈ អ្នកសំគាល់សេចក្តីនោះដូចម្តេច បុរសនោះ គួរចេញអំពីត្រើយខាងអាយនៃស្ទឹងអចិរវតី ទៅឯត្រើយខាងនាយបានឬទេ ។ បពិត្រព្រះគោតមដ៏ចម្រើន ដំណើរនេះពុំគួរទៅបានទេ ។ ម្នាលវាសេដ្ឋៈ ក៏ដូច្នោះដែរ ក្នុងវិន័យរបស់ព្រះអរិយៈ លោកហៅនីវរណធម៌ ៥ ប្រការនេះថា អាវរណៈ (គ្រឿងទប់) ក៏បាន ហៅថា នីវរណៈ (គ្រឿងរារាំង) ក៏បាន ហៅថា ឱនាហនៈ (គ្រឿងទាញយិត) ក៏បាន ហៅថា បរិយោហនៈ (គ្រឿងរួបរឹត) ក៏​បាន នីវរណៈទាំង ៥ ប្រការ តើដូចម្តេចខ្លះ គឺកាមច្ឆន្ទនីវរណៈ ១ ព្យាបាទ នីវរណៈ ១ ថីនមិទ្ធនីវរណៈ ១ ឧទ្ធច្ចកុក្កុច្ចនីវរណៈ ១ វិចិកិច្ឆានីវរណៈ ១ ម្នាលវាសេដ្ឋៈ ក្នុងវិន័យរបស់ព្រះអរិយៈ លោកហៅ នីវរណៈទាំង ៥ ប្រការ​នេះឯង ថា អាវរណៈ ក៏បាន ហៅថា នីវរណៈ ក៏បាន ហៅថា ឱនាហនៈ​ ក៏បាន ហៅថា បរិយោហនៈ ក៏បាន ។</p>
        <p><a class='ref km' id='km181' href='#km181'>១៨១</a>ម្នាលវាសេដ្ឋៈ ពួកព្រាហ្មណ៍អ្នកបានត្រៃវិជ្ជា ត្រូវនីវរណៈទាំង ៥នេះ​ដោត​ក្រង ចងរឹត ចងក្រៀក ចាក់ស្រែះហើយ ។ ម្នាលវាសេដ្ឋៈ ពួក​ព្រាហ្មណ៍​អ្នក​ត្រៃវិជ្ជា​ទាំងនោះ ប្រព្រឹត្តលះបង់ធម៌ ដែល​ធ្វើបុគ្គល ឲ្យទៅជា​ព្រាហ្មណ៍ចេញ ហើយ​ប្រព្រឹត្តសមាទានធម៌ ដែលមិនធ្វើបុគ្គលឲ្យទៅជាព្រាហ្មណ៍វិញ ព្រាហ្មណ៍​​ទាំងនោះ ត្រូវនីវរណៈទាំង ៥ ដោតក្រង ចងរឹត ចងក្រៀក ចាក់​ស្រែះហើយ លុះបែកធ្លាយកាយ ខាងមុខអំពីសេចក្តីស្លាប់ នឹងទៅកើតជា​មួយ​នឹងពួកព្រហ្ម ហេតុនេះមិនមានសោះឡើយ ។</p>
        <p><a class='ref km' id='km182' href='#km182'>១៨២</a>ព្រះមានព្រះភាគ ទ្រង់ត្រាស់សួរថា ម្នាលវាសេដ្ឋៈ អ្នកសំគាល់​សេចក្តី​នោះដូចម្តេច អ្នកធ្លាប់បានឮពួកព្រាហ្មណ៍ព្រឹទ្ធាចារ្យ មានអាយុច្រើន ជាអាចារ្យប្រធានលើអាចារ្យទាំងឡាយ និយាយថា ព្រហ្ម មានស្ត្រីជាគ្រឿង​ជាប់​ចំពាក់ ឬមិនមានស្ត្រីជាគ្រឿងជាប់ចំពាក់ទេ ។ វាសេដ្ឋមាណពក្រាបបង្គំ​ទូល​ថា បពិត្រព្រះគោតមដ៏ចម្រើន ព្រហ្មមិនមានស្ត្រីជាគ្រឿងជាប់ចំពាក់ទេ ។ ព្រហ្មមានចិត្តចងពៀរ ឬមិនបានចងពៀរទេ ។ បពិត្រព្រះគោតមដ៏ចម្រើនព្រហ្ម​មិនមានចិត្តចងពៀរទេ ។ ព្រហ្មមានចិត្តប្រកបដោយព្យាបាទ ឬមិនមាន​ចិត្តប្រកបដោយព្យាបាទទេ ។ បពិត្រព្រះគោតមដ៏ចម្រើន ព្រហ្មមិនមានចិត្ត​ប្រកបដោយ​ព្យាបាទទេ ។ ព្រហ្មមានចិត្តសៅហ្មង ឬមិនមានចិត្តសៅហ្មងទេ ។ បពិត្រ​ព្រះគោតមដ៏ចម្រើន ព្រហ្មមិនមានចិត្តសៅហ្មងទេ ។ ព្រហ្មប្រព្រឹត្ត​ទៅ​តាមអំណាចចិត្តបាន ឬប្រព្រឹត្តទៅតាមអំណាចចិត្តមិនបានទេ ។ បពិត្រ ​ព្រះគោតម​ដ៏ចម្រើន ព្រហ្មប្រព្រឹត្តទៅតាមអំណាចចិត្តបាន ។ ម្នាលវាសេដ្ឋៈ អ្នកសំគាល់សេចក្តីនោះដូចម្តេច ពួកព្រាហ្មណ៍អ្នកត្រៃវិជ្ជា មានស្ត្រីជា​គ្រឿង​ជាប់ចំពាក់ ឬមិនមានស្ត្រីជាគ្រឿងជាប់ចំពាក់ទេ ។ បពិត្រព្រះគោតមដ៏ចម្រើនពួកព្រាហ្មណ៍អ្នកត្រៃវិជ្ជា មានស្ត្រីជាគ្រឿងជាប់ចំពាក់ (គ្រប់គ្រងស្រីដែរ) ។ ពួក​ព្រាហ្មណ៍អ្នកត្រៃវិជ្ជា មានចិត្តចងពៀរ ឬមិនមានចិត្តចងពៀរទេ ។ បពិត្រ​ព្រះគោតមដ៏ចម្រើន ពួកព្រាហ្មណ៍អ្នកត្រៃវិជ្ជា មានចិត្តចងពៀរ ។ ពួក​ព្រាហ្មណ៍​អ្នកត្រៃវិជ្ជា មានចិត្តប្រកបដោយព្យាបាទ ឬមិនមានចិត្តប្រកប​ដោយព្យាបាទទេ ។ បពិត្រព្រះគោតមដ៏ចម្រើន ពួកព្រាហ្មណ៍អ្នកត្រៃវិជ្ជា មានចិត្តប្រកបដោយព្យាបាទ ។ ពួកព្រាហ្មណ៍អ្នកត្រៃវិជ្ជា មានចិត្តសៅហ្មង ឬមានចិត្តមិនសៅហ្មងទេ ។ បពិត្រព្រះគោតមដ៏ចម្រើន ពួកព្រាហ្មណ៍អ្នក​ត្រៃវិជ្ជា មានចិត្តសៅហ្មង ។ ពួកព្រាហ្មណ៍អ្នកត្រៃវិជ្ជា ប្រព្រឹត្តទៅតាមអំណាច​ចិត្តបាន ឬប្រព្រឹត្តទៅតាមអំណាចចិត្តមិនបានទេ ។ បពិត្រព្រះគោតមដ៏​ចម្រើន ពួកព្រាហ្មណ៍ អ្នកត្រៃវិជ្ជាប្រព្រឹត្តទៅតាមអំណាចចិត្តមិនបានទេ ។</p>
        <p><a class='ref km' id='km183' href='#km183'>១៨៣</a>ម្នាលវាសេដ្ឋៈ អើ បើថា ព្រាហ្មណ៍អ្នកត្រៃវិជ្ជាទាំងនោះ មាន​ស្ត្រី​ជាគ្រឿងជាប់ចំពាក់ដូច្នេះ ឯព្រហ្មជាអ្នកមិនមានស្ត្រីជាគ្រឿងជាប់​ចំពាក់​ទេ ចុះបណ្តាពួកព្រាហ្មណ៍ អ្នកត្រៃវិជ្ជា ដែលមានស្ត្រីជាគ្រឿងជាប់ចំពាក់ តើប្រៀបផ្ទឹមនឹងព្រហ្មដែលមិនមានស្ត្រីជាគ្រឿងជាប់ចំពាក់ សមគ្នាដែរឬទេ ។ បពិត្រ​ព្រះគោតមដ៏ចម្រើន ដំណើរនុ៎ះប្រៀបធៀបមិនសមគ្នាទេ ។ ម្នាល​វាសេដ្ឋៈ ត្រូវហើយ ព្រាហ្មណ៍អ្នកត្រៃវិជ្ជាដែលមានស្ត្រីជាគ្រឿងជាប់ចំពាក់ លុះបែកធ្លាយកាយ ខាងមុខអំពីសេចក្តីស្លាប់ ក៏ទៅកើតជាមួយនឹងព្រហ្ម ដែលមិនមានស្ត្រីជាគ្រឿងជាប់ចំពាក់ ហេតុដូច្នេះនេះ មិនដែលមានទេ ។ ម្នាលវាសេដ្ឋៈ បានឮដូច្នេះថា ពួកព្រាហ្មណ៍អ្នកត្រៃវិជ្ជានោះ មានចិត្តចងពៀរ ចំណែក​ខាងព្រហ្មមិនមានចិត្តចងពៀរទេ ប្រៀបធៀបពួកព្រាហ្មណ៍អ្នកត្រៃ​វិជ្ជា ដែលមានចិត្តចងពៀរ ជាមួយនឹងព្រហ្មដែលមិនមានចិត្តចងពៀរ តើសមគ្នាដែរឬ ។ បពិត្រព្រះគោតមដ៏ចម្រើន ដំណើរនុ៎ះប្រៀបធៀបមិនបាន​ទេ ។ ម្នាលវាសេដ្ឋៈ បានឮដូច្នេះថា ពួកព្រាហ្មណ៍អ្នកត្រៃវិជ្ជានោះ មានចិត្តប្រកប​ដោយ​ព្យាបាទ ព្រហ្មមិនមានចិត្តប្រកបដោយព្យាបាទទេ ពួកព្រាហ្មណ៍អ្នក​ត្រៃវិជ្ជា មានចិត្តសៅហ្មង ព្រហ្មមិនមានចិត្តសៅហ្មងទេ ពួកព្រាហ្មណ៍អ្នក​ត្រៃវិជ្ជា ប្រព្រឹត្តទៅតាមអំណាចចិត្តមិនបានទេ ព្រហ្មប្រព្រឹត្តទៅតាម​អំណាច​ចិត្តបាន ចុះបើប្រៀបធៀបពួកព្រាហ្មណ៍អ្នកត្រៃវិជ្ជា ដែលប្រព្រឹត្តទៅតាម​អំណាចចិត្តមិនបាន ជាមួយនឹងព្រហ្ម ដែលប្រព្រឹត្តទៅតាមអំណាចចិត្តបាន តើសមគ្នាដែរឬ ។ បពិត្រព្រះគោតមដ៏ចម្រើន ដំណើរនុ៎ះប្រៀបធៀបមិនបាន​ទេ ។ ម្នាលវាសេដ្ឋៈ ត្រូវហើយ ម្នាលវាសេដ្ឋៈ ពួកព្រាហ្មណ៍អ្នកត្រៃវិជ្ជា ដែលប្រព្រឹត្តទៅតាមអំណាចចិត្តមិនបានទាំងនោះ លុះបែកធ្លាយកាយ ខាង​មុខអំពីសេចក្តីស្លាប់ នឹងទៅកើតជាមួយនឹងព្រហ្មដែលប្រព្រឹត្តទៅតាម​អំណាច​ចិត្តបាន ហេតុដូច្នេះនេះ មិនដែលមានទេ ។ ម្នាលវាសេដ្ឋៈ ព្រាហ្មណ៍អ្នកត្រៃវិជ្ជាទាំងនោះ ចូលទៅ (កាន់ទីមិនមែនផ្លូវដោយសំគាល់ថាផ្លូវ) ក្នុងផ្លូវ​ជា​ទីទៅកាន់​ព្រហ្មលោក (ដូចជា) ចុះទៅ (កាន់ទីមានភក់ដោយសំគាល់ថាទីរាប​ស្មើ) លុះចុះទៅហើយ ក៏ដល់នូវសេចក្តីបាក់បែក (នៃអវយវៈតូចធំ) សំគាល់​នូវការ​ឆ្លងថាស្រួលហើយ ក៏ឆ្លងទៅ ព្រោះហេតុនោះ ត្រៃវិជ្ជារបស់ពួក​ព្រាហ្មណ៍អ្នកត្រៃវិជ្ជានេះ អ្នកប្រាជ្ញ តែងហៅថា ព្រៃធំ គឺត្រៃវិជ្ជា ខ្លះ ហៅថា ព្រៃដែលគ្មានទឹក គឺត្រៃវិជ្ជាខ្លះ ហៅថា សេចក្តីវិនាស គឺត្រៃវិជ្ជាខ្លះ ។</p>
        <p><a class='ref km' id='km184' href='#km184'>១៨៤</a>កាលព្រះមានព្រះភាគ ត្រាស់យ៉ាងនេះហើយ វាសេដ្ឋមាណព ក៏ក្រាបបង្គំទូលព្រះមានព្រះភាគដូច្នេះថា បពិត្រព្រះគោតមដ៏ចម្រើន ខ្ញុំ​ព្រះអង្គ​បានឮ​ដូច្នេះថា ព្រះសមណគោតមស្គាល់ផ្លូវ ដើម្បីទៅកើតជាមួយនឹង​ព្រហ្ម មែនឬ ។ ព្រះអង្គទ្រង់ត្រាស់ថា ម្នាលវាសេដ្ឋៈ អ្នកសំគាល់សេចក្តីនោះ​ដូច​ម្តេច មនសាកតគ្រាម នៅក្នុងទីជិតនឹងទីនេះ មនសាកតគ្រាម មិនមែននៅ​ក្នុង​ទីឆ្ងាយអំពីទីនេះទេឬ ។ បពិត្រព្រះគោតមដ៏ចម្រើន យ៉ាងនោះហើយ មនសាកតគ្រាមនៅក្នុងទីជិតនឹងទីនេះ មនសាកតគ្រាម មិននៅក្នុងទីឆ្ងាយ​អំពី​ទីនេះទេ ។ ម្នាលវាសេដ្ឋៈ អ្នកសំគាល់សេចក្តីនោះដូចម្តេច បុរសដែល​កើតហើយ ចម្រើនហើយ ក្នុងមនសាកតគ្រាមនេះ មានអ្នកផង សួររកផ្លូវនៃ​មនសាកតគ្រាម ចំពោះបុរសនោះ ដែលចេញទៅ អំពីមនសាកតគ្រាមក្នុង​ខណៈ​នោះ ម្នាលវាសេដ្ឋៈ បុរសដែលកើតហើយ ចម្រើនហើយ ក្នុងមនសាកត​គ្រាមនោះ កាលបើគេសួររកផ្លូវនៃមនសាកតគ្រាម សំដីយឺតយូរនិងអឹមអៀម តើមានខ្លះដែរឬ ។ បពិត្រព្រះគោតមដ៏ចម្រើន សំដីនេះមិនយឺតយូរ មិន​អឹមអៀមទេ ។ សេចក្តីនោះព្រោះហេតុអ្វី ។ បពិត្រព្រះគោតមដ៏ចម្រើន ព្រោះ​បុរស​ឯណោះកើតហើយ ចម្រើនហើយ ក្នុងមនសាកតគ្រាម បានជាបុរស​នោះ ស្គាល់ផ្លូវទាំងអស់ដែលទៅកាន់មនសាកតគ្រាម ដោយច្បាស់លាស់ ។ ម្នាលវាសេដ្ឋៈ បុរសដែលកើតហើយ ចម្រើនហើយ ក្នុងមនសាកតគ្រាមនោះ កាលបើ មានអ្នកផង សួររកផ្លូវនៃមនសាកតគ្រាម គង់មានសំដីយឺតយូរ និង​អឹមអៀមខ្លះ ឯតថាគត កាលបើអ្នកផង សួររកផ្លូវទៅកាន់ព្រហ្មលោក ឬ​បដិបទាជាទីទៅកាន់ព្រហ្មលោក មិនមានការប្រព្រឹត្តិយឺតយូរនិងការអឹម​អៀម​ឡើយ ម្នាលវាសេដ្ឋៈ តថាគត ស្គាល់ទាំងព្រហ្មស្គាល់ទាំងព្រហ្មលោក ស្គាល់ទាំងបដិបទា ជាទីទៅកាន់ព្រហ្មលោក មិនតែប៉ុណ្ណោះសោត ព្រហ្ម​ប្រតិបត្តិ​យ៉ាងណា ទើបបានទៅកើតក្នុងព្រហ្មលោក តថាគតក៏ស្គាល់ច្បាស់នូវ​សេចក្តីប្រតិបត្តិនោះ ។</p>
        <p><a class='ref km' id='km185' href='#km185'>១៨៥</a>កាលព្រះមានព្រះភាគ ទ្រង់ត្រាស់យ៉ាងនេះហើយ វា​សេដ្ឋមាណពក្រាបបង្គំទូលព្រះមានព្រះភាគដូច្នេះថា បពិត្រព្រះគោតមដ៏ចម្រើន ខ្ញុំព្រះអង្គ​បានឮដូច្នេះថា ព្រះសមណគោតមសំដែងផ្លូវ ដើម្បីទៅ​កើតជាមួយនឹងព្រហ្ម​បាន ខ្ញុំព្រះអង្គសូមឱកាស សូមព្រះគោតមដ៏ចម្រើន សំដែង​ផ្លូវ ដើម្បីទៅ​កើត​ជាមួយនឹងព្រហ្ម សូមព្រះគោតមដ៏ចម្រើន ស្រោចស្រង់ព្រាហ្មណ៍និងពពួក​សត្វផងចុះ ។ ព្រះអង្គ​ទ្រង់ត្រាស់ថា ម្នាលវាសេដ្ឋៈ បើដូច្នោះចូរអ្នកប្រុងស្តាប់ចូរធ្វើទុកក្នុងចិត្ត​ដោយល្អចុះ តថាគត​នឹងសំដែងប្រាប់ ។ វាសេដ្ឋមាណព បានទទួលស្តាប់ព្រះពុទ្ធដីកា របស់ព្រះមានព្រះភាគថា ព្រះករុណាព្រះអង្គ ។ ព្រះមានព្រះភាគត្រាស់ថា ម្នាលវាសេដ្ឋៈ ព្រះតថាគត កើតឡើងក្នុងលោកនេះជាព្រះអរហន្តសម្មាសម្ពុទ្ធ ។បេ។ (បណ្ឌិតគប្បីសំដែងឲ្យពិស្តារដូចក្នុង​សាមញ្ញផល​សូត្រផងចុះ) ។បេ។ ម្នាលវាសេដ្ឋៈ ភិក្ខុជាអ្នកបរិបូណ៌ដោយសីល​យ៉ាងនេះឯង ។បេ។ កាលភិក្ខុនោះបានពិចារណាឃើញច្បាស់នូវ​នីវរណៈ ៥ ​នេះ​ក្នុងខ្លួន ដែលខ្លួនលះបង់ហើយ បាមោជ្ជៈគឺសេចក្តីត្រេកអរ​យ៉ាងល្មម ក៏​កើត​​ឡើង កាលបើបាមោជ្ជៈ កើតឡើងហើយ បីតិក៏កើតឡើង កាលចិត្ត​ប្រកប​ដោយបីតិ កើតឡើងហើយ កាយក៏រមែងស្ងប់រម្ងាប់ កាលបើមានកាយ​ស្ងប់​រម្ងាប់ហើយ ក៏រមែងទទួលនូវសេចក្តីសុខ ចិត្តរបស់ភិក្ខុដែល​បានសេចក្តីសុខ​ហើយ ក៏រមែងតាំងនៅមាំ ។ ភិក្ខុនោះមានចិត្តប្រកបដោយមេត្តា រមែងផ្សាយ​ទៅកាន់ទិសទី ១ ទិសទី ២ ទិសទី ៣ ទិសទី ៤ ទាំងទិសខាងលើ ទិសខាង​ក្រោមនិងទិសទទឹងបានដូចគ្នា មានចិត្តប្រកប​ដោយមេត្តាដ៏ទូលាយ ធំ រក​ប្រមាណមិនបាន មិនមានពៀរ មិនមានព្យាបាទ ផ្សាយទៅកាន់​លោកទាំងពួងគ្រប់ទិសគ្រប់តំបន់ ។ ម្នាលវាសេដ្ឋៈ មនុស្សមានកម្លាំង ផ្លុំស័ង្ខអាចញុំាង​បុគ្គល​ឲ្យ​​ដឹង​បាន​គ្រប់ទិសទាំង ៤ ដោយមិនលំបាកយ៉ាងណា ម្នាលវាសេដ្ឋៈ កម្មជាកាមាវចរណា ក្នុងមេត្តាចេតោវិមុត្តិ ដែលបុគ្គលបានចម្រើនយ៉ាងនេះ កម្មជាកាមាវចរនោះ មិនបានកៀចក្រាញនៅក្នុងរូបាវចរនិងអរូបាវចរនោះ គឺកម្មជាកាមាវចរនោះ មិនបានឋិតនៅក្នុងរូបាវចរនិងអរូបាវចរនោះឡើយ ក៏យ៉ាងនោះឯង ។ ម្នាលវាសេដ្ឋៈ នេះឯងហៅថា ផ្លូវ ដើម្បីទៅកើតជាមួយនឹង​ព្រហ្ម ។</p>
        <p><a class='ref km' id='km186' href='#km186'>១៨៦</a>ម្នាលវាសេដ្ឋៈ សេចក្តីតទៅទៀតថា ភិក្ខុមានចិត្តប្រកបដោយ ករុណា ។បេ។ មានចិត្តប្រកបដោយមុទិតា ។បេ។ មានចិត្តប្រកបដោយឧបេក្ខា ផ្សាយទៅកាន់ទិសទី ១ ទិសទី ២ ទិសទី ៣ ទិសទី ៤ ទាំងទិសខាងលើ ទិសខាងក្រោម និងទិសទទឹងបានដូចគ្នា មានចិត្តប្រកបដោយឧបេក្ខា ដ៏​ទូលាយ​ធំ រកប្រមាណមិនបាន មិនមានពៀរ មិនមានព្យាបាទ ផ្សាយទៅកាន់​លោក​ទាំងអស់ គ្រប់ទិសគ្រប់តំបន់ ។ ម្នាលវាសេដ្ឋៈ មនុស្សដែលមានកម្លាំងផ្លុំស័ង្ខ អាចញុំាងបុគ្គលឲ្យដឹងគ្រប់ទិសទាំង ៤ បានដោយមិនលំបាក យ៉ាង​ណា ម្នាលវាសេដ្ឋៈ កម្មជាកាមាវចរណា ក្នុងឧបេក្ខាចេតោវិមុត្តិ ដែលបុគ្គល​បាន​ចម្រើនយ៉ាងនេះ កម្មជាកាមាវចរនោះ មិនបានកៀចក្រាញនៅ ក្នុង​រូបាវចរនិងអរូបាវចរនោះ គឺកម្មជាកាមាវចរនោះ មិនបានឋិតនៅក្នុងរូបាវចរនិងអរូបាវចរនោះឡើយ ក៏យ៉ាងនោះឯង ។ ម្នាលវាសេដ្ឋៈ នេះឯងជាផ្លូវដើម្បីកើតជាមួយនឹងព្រហ្ម ។ ម្នាលវាសេដ្ឋៈ អ្នកសំគាល់សេចក្តីនោះដូចម្តេច ភិក្ខុមានមេត្តាព្រហ្មវិហារយ៉ាងនេះ ជាអ្នកមានស្ត្រីជាគ្រឿងជាប់ចំពាក់ ឬមិន​មាន​ស្ត្រី​ជាគ្រឿងជាប់ចំពាក់ទេ ។ បពិត្រព្រះគោតមដ៏ចម្រើន មិនមាន​ស្ត្រី​ជា​គ្រឿងជាប់ចំពាក់ទេ ។ ភិក្ខុនោះមានចិត្តចងពៀរ ឬមិនមានចិត្តចងពៀរទេ ។ បពិត្រព្រះគោតមដ៏ចម្រើន មិនមានចិត្តចងពៀរទេ ។ ភិក្ខុនោះ មានចិត្ត​ប្រកប​ដោយ​ព្យាបាទ ឬមិនមានចិត្តប្រកបដោយព្យាបាទទេ ។ បពិត្រព្រះគោតម​ដ៏​ចម្រើន មិនមានចិត្តប្រកបដោយព្យាបាទទេ ។ ភិក្ខុនោះមានចិត្តសៅហ្មង ឬមិនមានចិត្តសៅហ្មងទេ ។ បពិត្រព្រះគោតមដ៏ចម្រើន មិនមានចិត្តសៅ​ហ្មងទេ ។ ភិក្ខុនោះប្រព្រឹត្តទៅតាមអំណាចចិត្តបាន ឬមិនប្រព្រឹត្តទៅ តាម​អំណាច​ចិត្ត​បានទេ ។ បពិត្រព្រះគោតមដ៏ចម្រើន ប្រព្រឹត្តទៅតាមអំណាចចិត្ត​បាន ។ ម្នាលវាសេដ្ឋៈ អើ បើថា ភិក្ខុជាអ្នកមិនមានស្ត្រីជា​គ្រឿងជាប់ចំពាក់ ព្រហ្មក៏ជាអ្នកមិនមានស្ត្រីជាគ្រឿងជាប់​ចំពាក់ហើយ តើប្រៀបធៀប ភិក្ខុ​ដែល​មិនមានស្ត្រីជាគ្រឿងជាប់ចំពាក់នឹងព្រហ្ម ដែលមិនមានស្ត្រីជាគ្រឿងជាប់​ចំពាក់សមគ្នាដែរឬ ។ បពិត្រព្រះគោតមដ៏ចម្រើន ប្រៀបធៀប​សមគ្នាហើយ ។ ម្នាលវាសេដ្ឋៈ ត្រូវហើយម្នាលវាសេដ្ឋៈភិក្ខុដែលមិនមានស្ត្រីជាគ្រឿង​ជាប់​ចំពាក់ លុះបែកធ្លាយកាយខាងមុខអំពី​សេចក្តីស្លាប់ទៅ នឹងទៅកើតជាមួយ​នឹង​ព្រហ្មដែលមិនមានស្ត្រីជាគ្រឿងជាប់ចំពាក់ ហេតុដូច្នេះនេះ តែងមាន​ជាប្រាកដ ។ ម្នាលវាសេដ្ឋ បានឮដូច្នេះថា ភិក្ខុមិនមានចិត្តចងពៀរ ព្រហ្មក៏មិនមានចិត្តចងពៀរដែរ ។បេ។ ភិក្ខុ មិនមានចិត្តប្រកបដោយព្យាបាទ ព្រហ្មក៏មិនមានចិត្តប្រកបដោយព្យាបាទដែរ ។ ភិក្ខុមានចិត្តមិនសៅហ្មង ព្រហ្មក៏​មាន​ចិត្តមិនសៅហ្មងដែរ ។ ភិក្ខុប្រព្រឹត្តទៅតាមអំណាចចិត្តបាន ព្រហ្មក៏ប្រព្រឹត្ត​ទៅតាមអំណាចចិត្តបានដែរ ប្រៀបធៀបភិក្ខុដែលប្រព្រឹត្តទៅ​តាម​អំណាច​ចិត្តបាន នឹងព្រហ្មដែលប្រព្រឹត្តទៅ តាមអំណាចចិត្តបាន តើសមដែរឬ​ទេ ។ បពិត្រព្រះគោតមដ៏ចម្រើន ប្រៀបធៀប សមគ្នាហើយ ។ ម្នាលវាសេដ្ឋៈ ត្រូវហើយ ម្នាលវាសេដ្ឋៈ ភិក្ខុប្រព្រឹត្តទៅតាមអំណាចចិត្តបាននោះ លុះបែក​ធ្លាយ​កាយ ខាងមុខអំពីសេចក្តីស្លាប់ទៅ នឹងទៅកើត​ជាមួយនឹងព្រហ្ម ដែល​ប្រព្រឹត្តទៅតាមអំណាចចិត្តបាន ហេតុដូច្នេះនេះ តែងមានជាប្រាកដ ។</p>
        <p><a class='ref km' id='km187' href='#km187'>១៨៧</a>លុះព្រះមានព្រះភាគ ត្រាស់យ៉ាងនេះហើយ វាសេដ្ឋមាណព និងភារទ្វាជមាណព ក៏បានក្រាបបង្គំ​ទូលព្រះមានព្រះភាគ យ៉ាងនេះថា បពិត្រ​ព្រះគោតមដ៏ចម្រើន ភាសិតរបស់ព្រះអង្គ ពីរោះណាស់ បពិត្រព្រះគោតម​ដ៏ចម្រើន ភាសិតរបស់ព្រះអង្គ ពីរោះណាស់ ធម៌ដែលព្រះអង្គទ្រង់សំដែង​ហើយ ដោយអនេកបរិយាយយ៉ាងនេះ (ភ្លឺច្បាស់ណាស់) បពិត្រព្រះគោតម​ដ៏ចម្រើនគួរនាដូចជាមនុស្ស ចាប់​របស់ដែលផ្កាប់ចុះឲ្យផ្ងារឡើងបាន ពុំនោះ​ដូច​ជា​មនុស្ស ​បើកបង្ហាញរបស់ដែល​គេលាក់បិទបាំង ពុំនោះសោត ដូចជា​មនុស្ស​​ប្រាប់ផ្លូវដល់អ្នកវង្វេងផ្លូវ ឬក៏ដូចជា​មនុស្ស កាន់ប្រទីប ទ្រោលបំភ្លឺ ក្នុង​ទីងងឹត ដោយគិតថា ពួកមនុស្សមានចក្ខុ មើលឃើញ នូវរូបទាំងឡាយបាន យើងទាំងឡាយនោះ សូមដល់នូវព្រះគោតមដ៏ចម្រើនផង ព្រះធម៌ផង ព្រះសង្ឃ​ផង ជាទីពឹងជាទីរលឹក ចាប់ដើមតាំងពីថ្ងៃនេះទៅ សូមព្រះគោតមដ៏​ចម្រើន ទ្រង់ជ្រាបនូវយើងខ្ញុំទាំងឡាយ ថាជាឧបាសក ដល់សរណគមន៍ ស្មើដោយជីវិត ។</p>
        <p>ចប់ តេវិជ្ជសូត្រ ទី ១៣ ។</p>

        <p>បញ្ជីនៃសីលក្ខន្ធវគ្គនោះ មានសូត្រ ១៣ គឺ</p>
        <p>ព្រហ្មជាលសូត្រ ១ សាមញ្ញផលសូត្រ ១ អម្ពដ្ឋសូត្រ ១ សោណទណ្ឌ​សូត្រ ១ កូដទន្តសូត្រ ១ មហាលិសូត្រ ១ ជាលិយសូត្រ ១ មហាសីហនាទសូត្រ ១ បោដ្ឋបាទសូត្រ​ ១ សុភសូត្រ ១ កេវដ្តសូត្រ ១ លោហិច្ចសូត្រ ១ តេវិជ្ជសូត្រ ១ ។</p>
        <p>ចប់ សីលក្ខន្ធវគ្គ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>