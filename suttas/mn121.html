<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn121' lang='km'>
        <header>
            <ul>
                <li>សុត្តន្តបិដក​​​​​ ​មជ្ឈិមនិកាយ</li>
                <li>ឧបរិបណ្ណាសកៈ</li>
                <li>អដ្ឋមភាគ</li>
                <li>២៧</li>
                <li>សុញ្ញតវគ្គ</li>
            </ul>
            <h1>ចូឡសុញ្ញតសូត្រទី​ ១</h1>
        </header>
        <p><a class='ref km' id='km1' href='#km1'>១</a>ខ្ញុំបានស្តាប់មក យ៉ាងនេះ​ ។​ ​សម័យមួយ​ ព្រះមានព្រះភាគគង់ក្នុង បា្រសាទ​របស់មិគារមាតា​ក្នុងបុពា្វរាម​​ទៀបក្រុងសាវត្ថី។ ​គ្រានោះ ព្រះអានន្ទ​មានអាយុ ​ចេញពី​ទីសម្ងំ ក្នុងសាយណ្ហសម័យ ហើយចូលទៅគាល់ព្រះមានព្រះភាគ លុះចូលទៅ​ដល់​ហើយ​ ក៏ថ្វាយបង្គំព្រះមានព្រះភាគ ហើយគង់ក្នុងទីសមគួរ ។​ ​លុះ​ព្រះអានន្ទមាន​អាយុ​គង់​ក្នុង ទីសមគួរហើយ ក៏ទូលស្នើនឹងព្រះមានព្រះភាគដូច្នេះថា បពិត្រ​ព្រះអង្គដ៏​ចម្រើន សម័យ​​​​មួយ ព្រះមានព្រះភាគ គង់ក្នុងនគរតូច ជានិគមរបស់​ពួកសក្យ ក្នុង​នសក្កជនបទ បពិត្រព្រះអង្គ ដ៏ចំរើន ខ្ញុំព្រះអង្គបានស្តាប់ក្នុង​ទីចំពោះព្រះភ័ក្រ្ត បានរៀនក្នុង​ទីចំពោះ​ព្រះ​ភ័ក្រ្ត នៃព្រះមាន ព្រះភាគក្នុងទីនោះថា ម្នាលអានន្ទ ឥឡូវនេះតថាគតនៅ​ច្រើន​ ដោយការ​នៅស្ងប់ស្ងាត់ បពិត្រព្រះអង្គ​ដ៏ចំរើន ពាក្យនោះ ឈ្មោះថាខ្ញុំព្រះអង្គ បាន​ស្តាប់​ដោយប្រពៃ​ បានរៀនដោយ ប្រពៃ បានធ្វើទុកក្នុងចិត្តដោយប្រពៃ បានចងចាំដោយ​ប្រពៃឬ ។</p>
        <p><a class='ref km' id='km2' href='#km2'>២</a>ព្រះមានព្រះភាគត្រាស់ថា​ អើអានន្ទ​ ពាក្យនោះ ឈ្មោះថាអ្នកបាន​ស្តាប់​ដោយ​ប្រពៃ រៀនដោយប្រពៃ ធ្វើទុកក្នុងចិត្តដោយប្រពៃ ចងចាំដោយប្រពៃ​ហើយ ។ ម្នាល​អានន្ទ កាលពីដើមក្តី ឥឡូវនេះក្តី តថាគតធ្លាប់នៅច្រើន ដោយការ​នៅស្ងប់ស្ងាត់ ។ ម្នាលអានន្ទ បា្រសាទរបស់មិគារមាតានេះ សូន្យចាកដំរី ​គោ​ សេះ លា​ សូន្យចាក​មាសនិងបា្រក់ សូន្យចាកជួបជុំស្រីនិងប្រុសអស់ហើយ ។​ តែទីនេះ មិនមែនឈ្មោះ​ថា​សូន្យ​ទេ គឺនៅ មានសភាវៈមួយ ព្រោះអាស្រ័យភិក្ខុសង្ឃ មានឧបមា​ដូចម្តេចមិញ ម្នាល​អានន្ទ មាន​ឧបមេយ្យ​ដូចជាមិនធ្វើទុកក្នុងចិត្តនូវ​គាមសញ្ញា​ (សេចក្តីសំគាល់ថា​ស្រុក) មិនធ្វើ​ទុក​ក្នុងចិត្តនូវមនុស្សសញ្ញា ​(សេចក្តីសំគាល់ថា​មនុស្ស) ​​ទេ តែធ្វើ​ទុកក្នុង​ចិត្ត​នូវសភាវៈមួយ ព្រោះអាស្រ័យអរញ្ញសញ្ញា ​(សេចក្តី​សំគាល់ព្រៃ)​ ក៏ដូច្នោះ​ដែរ ។ ភិក្ខុ​នោះ​ មានចិត្តស្ទុះទៅ ជ្រះថ្លា តាំងនៅស៊ប់ ជឿស៊ប់ក្នុងអរញ្ញសញ្ញា ។ ភិក្ខុនោះ ដឹង​ច្បាស់​​យ៉ាងនេះថា សេចក្តី​ក្រវល់ក្រវាយ​ទាំងឡាយណា នៅមាន ព្រោះ​គាម​សញ្ញា សេចក្តី​ក្រវល់ក្រវាយទាំងនោះ មិនមាន​ក្នុងទីនេះទេ សេចក្តីក្រវល់​ក្រវាយ​ទាំងឡាយ​ណា​នៅមាន ព្រោះអាស្រ័យមនុស្ស​សញ្ញា សេចក្តីក្រវល់ក្រវាយទាំងនោះ មិនមានក្នុង​ទីនេះទេ​ តែសេចក្តីក្រវល់​ក្រវាយនេះ បែរជានៅមាន​ គឺនៅមានសភាវៈមួយ ព្រោះ​អាស្រ័យ​អរញ្ញសញ្ញា។ ភិក្ខុនោះដឹងច្បាស់ថា ទីនេះ ដល់នូវសេចក្តីសំគាល់ថាសូន្យចាក​គាមសញ្ញា ដឹងច្បាស់ថា ទីនេះ ដល់នូវសេចក្តី​សំគាល់ថាសូន្យ ចាកមនុស្សសញ្ញា ។ តែទីនេះ មិនមែនឈ្មោះថាសូន្យទេ គឺនៅមាន​សភាវៈមួយ ព្រោះអាស្រ័យអរញ្ញសញ្ញា។ ព្រោះហេតុនោះ បើសេចក្តីក្រវល់ក្រវាយណា មិនដែលមានត្រង់កន្លែងនោះ ភិក្ខុក៏​ពិចារណា​​ឃើញ នូវសេចក្តីក្រវល់ក្រវាយនោះ ថាជា​របស់សូន្យ ត្រង់កន្លែងនោះ បើ​សេចក្តីក្រវល់ក្រវាយណាសេសសល់នៅ​​ ត្រង់កន្លែងនោះ ភិក្ខុក៏ដឹងច្បាស់ នូវសេចក្តី​ក្រវល់ក្រវាយ ដែលនៅមាននោះថា សេចក្តីក្រវល់ក្រវាយនេះ នៅមាន។ ម្នាលអានន្ទ ភិក្ខុនោះឯង ឈ្មោះថាមានការកើតឡើងនៃសេចក្តីសូន្យនោះ ដែល​ជា​​​របស់ពិត មិន​ប្រែ​ប្រួល បរិសុទ្ធស្អាត យ៉ាងនេះខ្លះ។</p>
        <p><a class='ref km' id='km3' href='#km3'>៣</a>ម្នាលអានន្ទ មួយទៀត ភិក្ខុមិនធ្វើទុក ក្នុងចិត្ត នូវមនុស្សសញ្ញា មិន​ធ្វើ​ទុក​ក្នុងចិត្ត នូវអរញ្ញសញ្ញាទេ តែធ្វើទុកក្នុងចិត្តនូវសភាវៈមួយ ព្រោះអាស្រ័យ​បឋវីសញ្ញា (សេចក្តីសំគាល់ថាដី) ។ ភិក្ខុនោះ មានចិត្តស្ទុះទៅ ជ្រះថ្លា តាំងនៅស៊ប់ ជឿស៊ប់ ក្នុងបឋវីសញ្ញា ។​​​​​​​​​​​​ ម្នាលអានន្ទ ស្បែកគោ ដែលគេកោសគេរូស ដោយខ្នោស មាន​ឧបមេយ្យដូចម្តេចមិញ ម្នាលអានន្ទ មានឧបមេយ្យដូចជាទីខ្ពស់ ទាប ឆ្លងទឹក ឆ្លង​ភក់ មានដង្គត់និងបន្លាច្រូងច្រាង​ មានភ្នំរដិបរដុប ដែលមាននៅលើ​ផែនដីនេះ ភិក្ខុមិន​ធ្វើទុក​ក្នុងចិត្ត នៅទីទាំងអស់នោះទេ តែធ្វើទុកក្នុងចិត្តនូវ​សភាវៈមួយ ព្រោះអាស្រ័យ​បឋវី​សញ្ញា ក៏ដូច្នោះដែរ ។ ភិក្ខុនោះ មានចិត្តស្ទុះទៅ ជ្រះថ្លា តាំងនៅស៊ប់ ជឿស៊ប់ ក្នុង​បឋវី​សញ្ញា ។ ភិក្ខុនោះ ដឹងច្បាស់យ៉ាងនេះថា សេចក្តីក្រវល់ក្រវាយ ទាំងឡាយណា នៅមានព្រោះ អាស្រ័យ​មនុស្សសញ្ញា សេចក្តី​ក្រវល់ក្រវាយទាំងនោះ មិនមានក្នុង​ទីនេះ​ទេ សេចក្តី​​ក្រវល់ ក្រវាយទាំងឡាយណា​នៅមាន ព្រោះអាស្រ័យ អរញ្ញសញ្ញា សេចក្តី​ក្រវល់​ក្រវាយ​ទាំងនោះ មិនមាន​ក្នុងទីនេះទេ តែសេចក្តីក្រវល់ ក្រវាយនេះ បែរជានៅមាន គឺនៅមាន​សភាវៈមួយ ព្រោះអាស្រ័យបឋវីសញ្ញា ។ ភិក្ខុនោះដឹងច្បាស់ថា​ទីនេះ ដល់នូវ​សេចក្តី​​សំគាល់​ថាសូន្យ ចាកមនុស្សសញ្ញា ដឹងច្បាស់ថា​ទីនេះ ដល់នៅសេចក្តី​សំគាល់​ថាសូន្យ​ ចាកអរញ្ញសញ្ញា ។​ តែទីនេះ មិនមែនឈ្មោះថា សូន្យទេ គឺនៅមាន​សភាវៈមួយ ព្រោះ​អាស្រ័យបឋវីសញ្ញា ។ ព្រោះហេតុនោះ បើសេចក្តីក្រវល់​ក្រវាយ​ណា​មិនមានត្រង់​កន្លែង​នោះ ភិក្ខុពិចារណា ឃើញ នូវសេចក្តីក្រវល់ក្រវាយនោះ ថាជា​របស់​​សូន្យ ត្រង់​កន្លែង​នោះ បើសេចក្តីក្រវល់ក្រវាយ ណា សេសសល់នៅត្រង់កន្លែង​នោះ ភិក្ខុក៏ដឹង​ច្បាស់​នូវសេចក្តី​ក្រវល់ក្រវាយ ដែលមាន នៅនោះថា​ សេចក្តីក្រវល់​ក្រវាយ​នេះ នៅមាន ។​ ម្នាលអានន្ទ ភិក្ខុនោះឯង ឈ្មោះថាមាន ការកើតឡើង នៃសេចក្តី​សូន្យ​​នោះ ដែលជា​របស់ពិត មិនប្រែ​ប្រួល បរិសុទ្ធស្អាត យ៉ាងនេះ ខ្លះ ។</p>
        <p><a class='ref km' id='km4' href='#km4'>៤</a>ម្នាលអនន្ទ មួយទៀត ភិក្ខុមិនធ្វើទុកក្នុងចិត្តនូវអរញ្ញសញ្ញា មិនធ្វើទុក​ក្នុងចិត្ត នូវបឋវីសញ្ញាទេ តែធ្វើទុកក្នុងចិត្ត នូវសភាវៈមួយ ព្រោះអាស្រ័យ​អាកាសា​នញ្ចា​​​យ​​តន​សញ្ញា ភិក្ខុនោះមានចិត្តស្ទុះទៅ ជ្រះថ្លា តាំងនៅស៊ប់ ជឿស៊ប់​ក្នុងអាកាសានញ្ចាយតន​-សញ្ញា ។ ភិក្ខុនោះ ដឹងច្បាស់ យ៉ាងនេះថា សេចក្តី​ក្រវល់ក្រវាយ​ទាំង​ឡាយ​ណា​នៅមាន ព្រោះអាស្រ័យអរញ្ញសញ្ញា សេចក្តីក្រវល់​ក្រវាយទាំងនោះ មិនមាន​ក្នុងទីនេះទេ សេចក្តី​ក្រវល់​​ក្រវាយ​ទាំងឡាយណា នៅមាន ព្រោះអាស្រ័យ​បឋវីសញ្ញា សេចក្តីក្រវល់ក្រវាយ​ទាំងនោះ មិនមានក្នុងទីនេះទេ តែសេចក្តីក្រវល់​ក្រវាយ​​នេះ បែរជា​នៅមាន គឺនៅមាន​សភាវៈ​មួយ ព្រោះអាស្រ័យ​អាកាសានញ្ចា​យតនសញ្ញា ។ ភិក្ខុនោះ ដឹងច្បាស់ថា​ ទីនេះ ដល់នូវសេចក្តីសំគាល់ថា​សូន្យ ចាកអរញ្ញសញ្ញា​ និងដឹងច្បាស់ថា ទីនេះ ដល់នូវ​សេចក្តី​សំគាល់ថាសូន្យ ចាកបឋវីសញ្ញា ។ តែទីនេះមិន​ឈ្មោះថា​សូន្យទេ​ គឺ​នៅមានសភាវៈមួយ ព្រោះអាស្រ័យ​អាកាសានញ្ចាយតនសញ្ញា ។​ ព្រោះហេតុនោះ បើ​សេចក្តីក្រវល់​ក្រវាយ​ណា​ មិនមាន​ត្រង់កន្លែងនោះទេ​ ភិក្ខុពិចារណា​ឃើញ នូវសេចក្តី​ក្រវល់​ក្រវាយនោះ​ ត្រង់​កន្លែងនោះ ថាជារបស់សូន្យ បើសេចក្តី​ក្រវល់ក្រវាយណា​ សេស​សល់នៅ ត្រង់កន្លែងនោះ ភិក្ខុដឹងច្បាស់នូវសេចក្តី​ក្រវល់​ក្រវាយ ដែលនៅមាន​នោះ​ថា​សេចក្តីក្រវល់ក្រវាយនេះ នៅ​មាន ។ ម្នាលអានន្ទ ភិក្ខុ​នោះឯង ឈ្មោះថាមាន​ការកើតឡើងនៃសេចក្តីសូន្យនោះ ដែលជា​របស់ពិត មិនប្រែប្រួល បរិសុទ្ធស្អាត យ៉ាង​នេះខ្លះ​ ។</p>
        <p><a class='ref km' id='km5' href='#km5'>៥</a>ម្នាលអានន្ទ មួយទៀត ភិក្ខុមិនធ្វើទុកក្នុងចិត្តនូវបឋវីសញ្ញា មិនធ្វើទុកក្នុង​ចិត្ត នូវអាកាសានញ្ចាយតនសញ្ញាទេ តែធ្វើទុកក្នុងចិត្តនូវសភាវៈមួយ ព្រោះអាស្រ័យ​វិញ្ញាណញ្ចាយ​តន​សញ្ញា​ ។ ភិក្នុនោះមានចិត្តស្ទុះទៅ ជ្រះថ្លា តាំងនៅស៊ប់ ជឿស៊ប់ ក្នុង​វិញ្ញាណញ្ចាយតនសញ្ញា ។​ ភិក្ខុនោះ ដឹងច្បាស់យ៉ាងនេះថា​ សេចក្តីក្រវល់ក្រវាយ​ទាំង​ឡាយ​ណា​ នៅមាន ព្រោះអាស្រ័យបឋវីសញ្ញា សេចក្តីក្រវល់ក្រវាយទាំងនោះ មិនមាន​ក្នុង​ទីនេះ​ទេ សេចក្តីក្រវល់ក្រវាយទាំងឡាយណា​ នៅមាន ព្រោះអាស្រ័យ​អាកាសា​នញ្ចាយតន-​សញ្ញា សេចក្តីក្រវល់ក្រវាយទាំងនោះ មិនមានក្នុងទីនេះទេ តែសេចក្តីក្រវល់​ក្រវាយនេះ បែរ​ជានៅមាន គឺនៅមានសភាវៈមួយ ព្រោះអាស្រ័យ​វិញ្ញាណញ្ចាយ​តន​-សញ្ញា​ ។ ភិក្ខុនោះ ដឹង​ច្បាស់ថា​ ទីនេះដល់នូវសេចក្តីសំគាល់ថាសូន្យ ចាកបឋវីសញ្ញា ដឹងច្បាស់​ថា​ ទីនេះ​ដល់នូវសេចក្តីសំគាល់ថា សូន្យចាក​អាកាសានញ្ចាយតនសញ្ញា ។ តែទីនេះ មិន​ឈ្មោះថា​សូន្យទេ គឺនៅមានសភាវៈមួយ ព្រោះអាស្រ័យវិញ្ញាណញ្ចាយតនសញ្ញា ។ ព្រោះ​ហេតុនោះ បើសេចក្តីក្រវល់ក្រវាយ​ណាមិនមាន ត្រង់កន្លែងនោះ ភិក្ខុ​ពិចារណា​​ឃើញ នូវសេចក្តី​ក្រវល់​ក្រវាយនោះ ត្រង់កន្លែងនោះ ថាជារបស់សូន្យ បើ​សេចក្តី​ក្រវល់​ក្រវាយណា​សេសសល់នៅ ត្រង់កន្លែងនោះ ភិក្ខុក៏ដឹងច្បាស់នូវសេចក្តី​ក្រវល់ក្រវាយ ដែលនៅមាន​នោះ​ថា សេចក្តីក្រវល់ក្រវាយនេះ នៅមាន ។ ម្នាលអានន្ទ ភិក្ខុនោះឯង ឈ្មោះថាមាន​ការកើតឡើង នៃសេចក្តីសូន្យនោះ ដែលជារបស់ពិត មិនប្រែ​ប្រួល បរិសុទ្ធ​ស្អាត យ៉ាង​នេះខ្លះ ។</p>
        <p><a class='ref km' id='km6' href='#km6'>៦</a>ម្នាលអានន្ទ មួយទៀត ភិក្ខុមិនធ្វើទុកក្នុងចិត្ត នូវអាកាសានញ្ចាយតនសញ្ញា មិនធ្វើទុកក្នុងចិត្ត នូវវិញ្ញាណញ្ចាយតនសញ្ញា តែធ្វើទុកក្នុងចិត្តនូវសភាវៈមួយ ព្រោះ​អាស្រ័យអាកិញ្ចញ្ញាយតនសញ្ញា ។ ភិក្ខុនោះ មានចិត្តស្ទុះទៅ ជ្រះថ្លា តាំងនៅស៊ប់ ជឿ​ស៊ប់ ក្នុងអាកិញ្ចញ្ញាយតនសញ្ញា ។ ភិក្ខុនោះដឹងច្បាស់យ៉ាងនេះថា សេចក្តីក្រវល់​ក្រវាយ​ទាំង ឡាយណា នៅមាន ព្រោះអាស្រ័យអាកាសានញ្ចាយតនសញ្ចា​ សេចក្តី​ក្រវល់​ក្រវាយ​​ទាំង​នោះ មិនមានក្នុងទីនេះទេ សេចក្តីក្រវល់ក្រវាយ​ទាំងឡាយ​ណានៅ​មាន ព្រោះអាស្រ័យ វិញ្ញាណញ្ចាយតនសញ្ញា សេចក្តីក្រវល់ក្រវាយទាំងនោះ មិនមាន​ក្នុង​​​ទីនេះទេ តែសេចក្តី ក្រវល់​ក្រវាយនេះ បែរជានៅមាន គឺនៅសភាវៈមួយ ព្រោះ​អាស្រ័យ​អាកិញ្ចញ្ញាយតនសញ្ញា ។​ ភិក្ខុនោះដឹងច្បាស់ថា ទីនេះដល់នូវសេចក្តី​សំគាល់​ថាសូន្យ ចាកអាកាសានញ្ចាយតនសញ្ញា ដឹងច្បាស់ថា ទីនេះដល់នូវ​សេចក្តីសំគាល់ថា សូន្យចាកវិញ្ញាណញ្ចាយតនសញ្ញា ។ តែទីនេះ មិនឈ្មោះថាសូន្យទេ គឺនៅមានសភាវៈ​មួយ ព្រោះអាស្រ័យអាកិញ្ចញ្ញាយតនសញ្ញា ។​​​ ព្រោះហេតុនោះ បើសេចក្តីក្រវល់​ក្រវាយណា មិនមានក្នុងទីនោះ ភិក្ខុនោះ ពិចារណាឃើញ​នូវសេចក្តី​ក្រវល់ក្រវាយនោះ ត្រង់កន្លែងនោះ ថាជារបស់សូន្យ បើសេចក្តីក្រវល់​ក្រវាយ​ណា សេសសល់នៅ​ត្រង់​ទីនោះ ភិក្ខុក៏​ដឹងច្បាស់នូវសេចក្តី ក្រវល់ក្រវាយ ដែលមាន​នោះថា សេចក្តីក្រវល់​ក្រវាយនេះ នៅមាន ។ ម្នាលអានន្ទ ភិក្ខុនោះឯង ឈ្មោះថាមាន​ការ​កើតឡើង នៃសេចក្តី​សូន្យនោះ ដែលជា​របស់ពិត មិនប្រែប្រួល បរិសុទ្ធស្អាត យ៉ាងនេះខ្លះ ។​</p>
        <p><a class='ref km' id='km7' href='#km7'>៧</a>ម្នាលអានន្ទ មួយទៀត ភិក្ខុមិនធ្វើទុកក្នុងចិត្តនូវវិញ្ញាណញ្ចាយតនសញ្ញា មិនធ្វើទុកក្នុងចិត្ត នូវអាកិញ្ចញ្ញាយតនសញ្ញាទេ តែធ្វើទុកក្នុងចិត្តនូវសភាវៈមួយ ព្រោះ​អាស្រ័យ​នេវសញ្ញានាសញ្ញាយតនសញ្ញា ។ ភិក្ខុនោះ មានចិត្តស្ទុះទៅ ជ្រះថ្លា តាំងនៅ​ស៊ប់ ជឿស៊ប់ ក្នុងនេវសញ្ញានាសញ្ញាយតនសញ្ញា ។​ ភិក្ខុនោះ ដឹងច្បាស់​យ៉ាងនេះថា សេចក្តី ក្រវល់ក្រវាយទាំងឡាយណា នៅមាន ព្រោះអាស្រ័យ​វិញ្ញាណញ្ញាយតនសញ្ញា សេចក្តី ក្រវល់ក្រវាយទាំងនោះ មិនមានក្នុងទីនេះទេ សេចក្តី​ក្រវល់ក្រវាយទាំង​ឡាយ​ណា នៅមាន ព្រោះអាស្រ័យអាកិញ្ចញ្ញាយតនសញ្ញា សេចក្តី​ក្រវល់ក្រវាយទាំងនោះ មិនមានក្នុងទីនេះទេ តែសេចក្តីក្រវល់ក្រវាយនេះ បែរជា​នៅមាន គឺនៅមានសភាវៈមួយ ព្រោះអាស្រ័យ នេវសញ្ញានាសញ្ញាយតនសញ្ញា ។ ភិក្ខុ​នោះដឹងច្បាស់ថា ទីនេះដល់នូវ​សេចក្តីសំគាល់ ថា សូន្យចាក វិញ្ញាណញ្ចាយតន​សញ្ញា​ ដឹងច្បាស់ថា ទីនេះដល់​នូវ​សេចក្តី​សំគាល់ថា សូន្យ​ចាកអាកិញ្ចញ្ញាយតនសញ្ញា ។​ តែទីនេះ មិនឈ្មោះថា សូន្យទេ គឺនៅ​មាន​សភាវៈមួយ ​ ព្រោះអាស្រ័យ​នេវសញ្ញានាសញ្ញាយតនសញ្ញា ។ ព្រោះហេតុនោះ បើសេចក្តីក្រវល់ក្រវាយ​ណា មិនមានក្នុងទីនោះ ភិក្ខុពិចារណាឃើញ​នូវសេចក្តី​ក្រវល់​ក្រវាយនោះ ត្រង់ទីនោះ ថាជារបស់សូន្យ បើសេចក្តីក្រវល់ក្រវាយ​ណានៅមានសល់​ត្រង់ទីនោះ ភិក្ខុក៏ដឹង​ច្បាស់ថា​ សេចក្តីក្រវល់ក្រវាយដែលនៅមាននោះ ថា សេចក្តី​ក្រវល់​​ក្រវាយនេះ នៅមាន ។​ ម្នាល​អានន្ទ ភិក្ខុនោះឯង ឈ្មោះថាមានការកើត​ឡើង​នៃ​សេចក្តីសូន្យនោះ ដែលជារបស់ពិត មិនប្រែប្រួល បរិសុទ្ធស្អាត យ៉ាងនេះខ្លះ ។</p>
        <p><a class='ref km' id='km8' href='#km8'>៨</a>ម្នាលអានន្ទ មួយទៀត ភិក្ខុមិនធ្វើទុកក្នុងចិត្ត នូវអាកិញ្ចញ្ញាយតនសញ្ញា មិនធ្វើទុកក្នុងចិត្ត នូវនេវសញ្ញានាសញ្ញាយតនសញ្ញា តែធ្វើទុកក្នុងចិត្តនូវសភាវៈមួយ ព្រោះ​អាស្រ័យអនិមិត្តចេតោសមាធិ។ ភិក្ខុនោះមានចិត្តស្ទុះទៅ ជ្រះថ្លា តាំងនៅស៊ប់ ជឿស៊ប់ ក្នុងអនិមិត្តចេតោសមាធិ ។ ភិក្ខុនោះ ដឹងច្បាស់យ៉ាងនេះថា សេចក្តីក្រវល់​ក្រវាយ​ទាំង​ឡាយ​ណានៅមាន ព្រោះអាស្រ័យអាកិញ្ចញ្ញាយតនសញ្ញា សេចក្តីក្រវល់​ក្រវាយ​​​ទាំង​នោះ មិនមានក្នុងទីនេះទេ សេចក្តីក្រវល់ក្រវាយទាំងឡាយណានៅមាន ព្រោះ​អាស្រ័យ​នេវ- សញ្ញានា​​សញ្ញាយតនសញ្ញា សេចក្តីក្រវល់ក្រវាយទាំងនោះ មិនមាន​ក្នុងទីនេះទេ តែ​សេចក្តី​ក្រវល់ក្រវាយនេះ បែរជានៅមាន គឺមាន ព្រោះអាស្រ័យនៅ​កាយដែលប្រកប​ដោយ សឡាយតនៈនេះ ដោយមានជីវិតជាបច្ច័យ ។ ភិក្ខុនោះ ដឹងច្បាស់ថា ទីនេះដល់នូវ​សេចក្តីសំគាល់ថាសូន្យ ចាកអាកិញ្ចញ្ញាយតនសញ្ញា ដឹង​ច្បាស់​ថា ទីនេះដល់នូវ​សេចក្តី​សំគាល់ថាសូន្យ ចាកនេវសញ្ញានាសញ្ញាយតនសញ្ញា ។​ តែទីនេះ មិនឈ្មោះថាសូន្យទេ គឺនៅមាន ព្រោះអាស្រ័យកាយ ដែលប្រកបដោយ សឡាយតនៈនេះ ដោយមានជីវិត​ជាបច្ច័យ ។ ព្រោះហេតុនោះ បើសេចក្តីក្រវល់​ក្រវាយណា មិនមានក្នុងទីនោះ ភិក្ខុក៏​ពិចារណា​ឃើញសេចក្តីក្រវល់ក្រវាយនោះ ត្រង់ទីនោះ ថាជារបស់សូន្យ បើសេចក្តី​ក្រវល់​ក្រវាយណា សល់នៅក្នុងទីនោះ ភិក្ខុក៏ដឹងច្បាស់នូវសេចក្តីក្រវល់ក្រវាយដែលមាន​នោះថា សេចក្តីក្រវល់ក្រវាយនេះនៅមាន ។ ម្នាលអានន្ទ ភិក្ខុនោះឯង ឈ្មោះថាមាន​ការកើត​ឡើតនៃសេចក្តីសូន្យនោះ ដែលជារបស់ពិត មិនប្រែប្រួល បរិសុទ្ទស្អាត យ៉ាងនេះខ្លះ ។</p>
        <p><a class='ref km' id='km9' href='#km9'>៩</a>ម្នាលអានន្ទ មួយទៀត ភិក្ខុមិនធ្វើទុកក្នុងចិត្ត នូវអាកិញ្ចញ្ញាយតនសញ្ញា មិនធ្វើទុកក្នុងចិត្ត នូវនេវសញ្ញានាសញ្ញាយតនសញ្ញា តែធ្វើទុកក្នុងចិត្តនូវសភាវៈមួយ ព្រោះ​អាស្រ័យអនិមិត្តចេតោសមាធិ ។ ភិក្ខុនោះមានចិត្តស្ទុះទៅ ជ្រះថ្លា តាំងនៅស៊ប់ ជឿស៊ប់ ក្នុងអនិមិត្តចេតោសមាធិ​ ។ ភិក្ខុនោះ ដឹងច្បាស់យ៉ាងនេះថា អនិមិត្តចេតោ​សមាធិនេះ អាត្មាអញបានតាក់តែងហើយ បានរិះគិតសន្សំហើយ ។ ភិក្ខុនោះដឹង​ច្បាស់​ថា បើធម្មជាតិ​ណាមួយ ដែលអាត្មាអញតាក់តែងហើយ រិះគិតសន្សំហើយ ធម្មជាតិ​នោះ មិនទៀង មានការរលត់ជាធម្មតា ។ កាលបើភិក្ខុដឹងយ៉ាងនេះ ឃើញ​យ៉ាងនេះ ចិត្ត​ក៏​រួចចាកាមាសវៈ​ផង ចិត្តក៏រួចចាកភវាសវៈផង ចិត្តក៏រួចចាក​អវិជ្ជាសវៈផង កាលបើ​ចិត្តរួចស្រឡះហើយ ញាណក៏កើតឡើងថា អាត្មាអញមានចិត្តរួចស្រឡះហើយ ភិក្ខុនោះដឹងច្បាស់ថា ជាតិអស់​ហើយ ព្រហ្មចារ្យ អាត្មាអញបាន​ប្រព្រឹត្តស្រេចហើយ កិច្ចដែលអញត្រូវធ្វើ ក៏ធ្វើស្រេច​ហើយ មិនមានកិច្ចដទៃ​ក្រៅពី​នេះទៀតទេ ។ ភិក្ខុនោះ ដឹងច្បាស់យ៉ាងនេះថា សេចក្តីក្រវល់​ក្រវាយទាំងឡាយ​ណា​នៅ​មាន​ ព្រោះអាស្រ័យកាមាសវៈ សេចក្តីក្រវល់ក្រវាយ​ទាំងនោះ មិនមានក្នុងទីនេះទេ សេចក្តីក្រវល់ក្រវាយទាំងឡាយណានៅមាន ព្រោះ​អាស្រ័យ​ភវាសវៈ សេចក្តីក្រវល់​ក្រវាយទាំងនោះ មិនមានក្នុងទីនេះទេ សេចក្តីក្រវល់​ក្រវាយទាំងឡាយណា នៅមាន ព្រោះ​អាស្រ័យអវិជ្ជាសវៈ សេចក្តីក្រវល់​ក្រវាយទាំងនោះ មិនមានក្នុងទីនេះទេ តែ សេចក្តីក្រវល់ក្រវាយនេះ​ បែរជានៅមាន គឺនៅមាន ព្រោះអាស្រ័យកាយ ដែល​ប្រកប​ដោយសឡាយតនៈនេះឯង ដោយមាន​ជីវិតជាបច្ច័យ ។ ភិក្ខុនោះ ដឹងច្បាស់ថា ទីនេះ ដល់នូវសេចក្តីសំគាល់ថាសូន្យ ចាកកាមាសវៈ ដឹងច្បាស់ថា​ ទីនេះដល់នូវសេចក្តី​សំគាល់​ថាសូន្យ ចាកភវាសវៈ ដឹងច្បាស់ថា ទីនេះដល់នូវសេចក្តីសំគាល់ថាសូន្យ​​ចាក​អវិជ្ជា​សវៈ ។ តែទីនេះ មិនឈ្មោះថា សូន្យទេ គឺនៅមាន ព្រោះអាស្រ័យកាយ ដែល​ប្រកប​ដោយ​សឡាយតនៈ​​នេះឯង​ ដោយមានជីវិតជាបច្ច័យ ។ សេចក្តីក្រវល់ក្រវល់ណា មិនមានក្នុងទី​នោះ ភិក្ខុពិចារណាឃើញ នូវសេចក្តីក្រវល់ក្រវាយនោះ ត្រង់ទីនេះ ថាជា​របស់សូន្យ ពុំនោះ បើសេចក្តីក្រវល់ក្រវាយណា សល់នៅក្នុងទីនោះ ភិក្ខុក៏ដឹងច្បាស់ នូវសេចក្តីក្រវល់​ក្រវាយដែលមាននោះថា សេចក្តីក្រវល់ក្រវាយនេះនៅមាន ។ ម្នាល​អានន្ទ ភិក្ខុនោះឯង ឈ្មោះថាមានការកើតឡើងនៃសេចក្តីសូន្យនោះ ដែលជារបស់ពិត មិនប្រែប្រួល បរិសុទ្ធ ប្រសើរក្រៃលែង យ៉ាងនេះឯង ។ </p>
        <p><a class='ref km' id='km10' href='#km10'>១០</a>ម្នាលអានន្ទ សមណៈឬព្រាហ្មណ៍ណាមួយ ក្នុងអតីតកាល បានចូលកាន់​សុញ្ញតៈ ដ៏បរិសុទ្ធ ប្រសើរក្រៃលែង ពួកសមណៈឬព្រាហ្មណ៍​ទាំងអស់នោះ តែងចូល​កាន់​​​​​សុញ្ញតៈ​ដ៏បរិសុទ្ធ ប្រសើរក្រៃលែង នេះឯង ។ ម្នាលអានន្ទ បើពួកសមណៈ ឬ ព្រាហ្មណ៍​ណាមួយ ក្នុងអនាគតកាល នឹងចូលកាន់​សុញ្ញតៈ​ ដ៏បរិសុទ្ធ ប្រសើរ​ក្រៃ​លែង ពួកសមណៈ ឬព្រាហ្មណ៍ទាំងអស់នោះ នឹងចូលកាន់សុញ្ញតៈ ដ៏បរិសុទ្ធប្រសើរ​ក្រៃលែង នេះឯង ។ ម្នាលអានន្ទ បើពួកសមណៈ ឬព្រាមហ្មណ៍ណាមួយ ក្នុងបច្ចុប្បន្ន​កាល ចូលកាន់សុញ្ញតៈ ដ៏បរិសុទ្ធ ប្រសើរក្រៃលែង ពួកសមណៈ ឬព្រាហ្មណ៍​ទាំង​អស់នោះ តែងចូលកាន់សុញ្ញតៈ ដ៏បរិសុទ្ធ ប្រសើរក្រៃលែង នេះឯង ។ ម្នាលអានន្ទ ហេតុនោះ ក្នុងសាសនា​នេះ ភិក្ខុត្រូវ​គិតថា យើងរាល់គ្នា នឹងចូលកាន់សុញ្ញតៈ ដ៏​បរិសុទ្ធប្រសើរ ក្រៃលែង ម្នាលអានន្ទ អ្នកទាំង​ឡាយ គប្បីសិក្សាយ៉ាងនេះឯង ។ លុះ​ព្រះមានព្រះភាគ បានត្រាស់ប្រសូត្រនេះចប់ហើយ ព្រះអានន្ទមានអាយុ ក៏មានចិត្តត្រេក​អររីករាយ នឹងភាសិត របស់ព្រះមានព្រះភាគ ដោយ​ប្រការដូច្នេះឯង ។</p>
        <p>ចប់​ ចូឡសុញ្ញតសូត្រ ទី ១ ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>