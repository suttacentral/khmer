<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn2' lang='km'>
        <header>
            <ul>
            </ul>
            <h1>សព្វាសវសំវរសូត្រ ទី២</h1>
        </header>
        <p><a class='ref km' id='km១០' href='#km១០'>១០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់​គង់​នៅ​ក្នុ​ងវត្តជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។ ក្នុងសម័យ​នោះ​​​ឯង ព្រះមានព្រះភាគ ទ្រង់ត្រាស់ហៅភិក្ខុទាំងឡាយថា ម្នាលភិក្ខុ​ទាំងឡាយ​ ។ ពួកភិក្ខុទាំងនោះ ទទួលព្រះពុទ្ធដីកានៃព្រះមានព្រះភាគថា បពិត្រ​​​ព្រះអង្គដ៏ចម្រើនដូច្នេះ ។ ព្រះមានព្រះភាគ ទ្រង់ត្រាស់ដូច្នេះថា ម្នាល​ភិក្ខុ​ទាំងឡាយ តថាគតនឹងសម្តែងនូវហេតុ នៃសេចក្តីសង្រួមក្នុងអាសវៈទាំងពួង ដល់​អ្នកទាំងឡាយ អ្នកទាំងឡាយ ចូរប្រុងស្តាប់នូវហេតុនោះ ចូរធ្វើទុ​កក្នុងចិ​ត្ត​ឲ្យ​ប្រពៃ តថាគតនឹងសម្តែង ។ ពួកភិក្ខុទាំងនោះ ទទួលព្រះពុទ្ធដីកានៃព្រះ​មាន​​​ព្រះភាគថា ព្រះករុណាព្រះអង្គ ។</p>
        <p><a class='ref km' id='km១១' href='#km១១'>១១</a>ព្រះមានព្រះភាគទ្រង់ត្រាស់ដូច្នេះថា ម្នាលភិក្ខុទាំងឡាយ តថាគត ពោល​នូវការអស់ទៅនៃអាសវធម៌ទាំងឡាយ របស់បុគ្គលអ្នកដឹង អ្នកឃើញ មិនមែនពោលនូវការអស់ទៅ នៃអាសវៈទាំងឡាយ របស់បុគ្គលអ្នកមិនដឹង មិ​ន​ឃើញ​​ទេ ។ ម្នាលភិក្ខុទាំងឡាយ បុគ្គលដឹងអ្វី ឃើញអ្វីទើបអស់​ទៅ​នៃ​អាសវធម៌​ទាំងឡាយ ។ បុគ្គល​ឃើញ​នូវ​យោនិសោ​មន​សិការ​និង​អយោនិ-​សោមន​​សិការ (ទើបអស់ទៅនៃអាសវធម៌ទាំងឡាយ) ។ ម្នាលភិក្ខុ​ទាំងឡាយ កាលបើបុគ្គលធ្វើទុកក្នុងចិត្តដោយខុសទំនង អាសវៈទាំងឡាយ ដែល​មិន​ទាន់​កើត​ឡើង រមែងកើតឡើងបានផង អាសវៈទាំងឡាយ ដែលកើតឡើងហើយ រឹងរឹត​តែចំរើនឡើងផង ។ ម្នាលភិក្ខុទាំងឡាយ កាលបើបុគ្គលធ្វើទុកក្នុងចិត្ត ដោយ​ត្រូវទំនង អាសវៈទាំងឡាយ ដែលមិនទាន់កើតឡើង រមែង​កើត​ឡើងមិ​ន​បាន​​​ផង អាសវៈទាំងឡាយ ដែលកើតឡើងហើយ រមែង​សាប​សូន្យ​ទៅវិញ​ផ​ង​ ។​​ ម្នាល​​​​ភិក្ខុ​​​ទាំងឡាយ បុគ្គលត្រូវលះបង់អាសវៈដោយការឃើញ គឺ​សោតាបត្តិ-​មគ្គ​​​​ក៏មាន ត្រូវលះបង់អាសវៈ ដោយសេចក្តីសង្រួមឥន្ទ្រិយក៏មាន ត្រូវលះ​បង់​អាសវៈដោយការសេពក៏មាន ត្រូវលះបង់អាសវៈ ដោយ​ការ​អត់​ធន់​ក៏​មាន ត្រូវ​លះ​​​​បង់អាសវៈដោយការវៀរក៏មាន ត្រូវលះបង់អាសវៈដោយ​ការ​បន្ទោ​បង់​ក៏​មាន​ ត្រូវលះបង់អាសវៈដោយការចំរើនក៏មាន ។</p>
        <p><a class='ref km' id='km១២' href='#km១២'>១២</a>ម្នាលភិក្ខុទាំងឡាយ អាសវៈដែលភិក្ខុ ត្រូវលះបង់ដោយការឃើញ តើដូចម្តេច ។ ម្នាលភិក្ខុទាំងឡាយ បុថុជ្ជនក្នុងសាសនានេះជាអ្នក​មិន​បាន​ចេះ​ដឹង មិនបានឃើញនូវព្រះអរិយៈទាំងឡាយ (មានព្រះពុទ្ធជាដើម) មិន​ឈ្លាស​ក្នុង​​អរិយធម៌ មិនបានទូន្មានខ្លួន ក្នុងអរិយធម៌ មិនបាន​ឃើញ​នូវ​សប្បុរស​ទាំងឡាយ (មានព្រះពុទ្ធជាដើម) មិនឈ្លាសក្នុងសប្បុរិសធម៌ មិនបាន​ទូន្មាន​ខ្លួន ក្នុងសប្បុរិសធម៌ រមែងមិនដឹងច្បាស់ក្នុងធម៌ដែលគួរធ្វើទុកក្នុងចិត្ត មិនដឹង​ច្បាស់ក្នុងធម៌ដែលមិនគួរធ្វើទុកក្នុងចិត្ត ។ កាលបើបុថុជ្ជននោះ មិនដឹងច្បាស់ នូវធម៌ដែលគួរធ្វើទុកក្នុងចិត្ត មិនដឹងច្បាស់ នូវធម៌ដែលមិនគួរធ្វើទុកក្នុងចិត្ត ធម៌​ណា​ ដែលមិនគួរធ្វើទុកក្នុងចិត្ត ក៏​ត្រឡប់​ជា​ធ្វើ​ទុក​ក្នុង​ចិត្តនូ​វធ​ម៌​ទាំង​នោះ​វិញ ធម៌ណាដែលគួរធ្វើទុកក្នុងចិត្ត ក៏ត្រឡប់ជាមិនធ្វើទុកក្នុងចិត្តនូវធម៌​ទាំង​នោះវិ​ញ ។ ម្នាលភិក្ខុទាំងឡាយ ធម៌ទាំងឡាយដូចម្តេច ដែល​មិន​គួរ​ធ្វើ​ទុក​ក្នុង​ចិត្ត តែបុថុជ្ជន ធ្វើទុកក្នុងចិត្ត ។ ម្នាលភិក្ខុទាំងឡាយ កាលបើបុថុជ្ជនធ្វើ​ទុក​ក្នុង​ចិត្ត​នូ​វធម៌ គឺ អយោនិសោមនសិការៈណាហើយ កាមាសវៈដែលមិន​ទាន់​កើត​ឡើង រមែងកើតឡើងផង កាមាសវៈដែលកើតឡើងហើយ ក៏រឹងរឹត​តែ​ចំរើន​ឡើង​ផង ភវាសវៈ ដែលមិនទាន់កើតឡើង រមែងកើតឡើងផង ភវាសវៈ ដែល​កើត​ឡើងហើយ ក៏រឹងរឹតតែចំរើនឡើងផង អវិជ្ជាសវៈដែលមិនទាន់កើតឡើង រមែងកើតឡើងផង អវិជ្ជាសវៈដែលកើតឡើងហើយ ក៏រឹងរឹតតែចំរើនឡើងផង ធម៌ទាំងនេះឯង ដែលមិនគួរធ្វើទុកក្នុងចិត្ត តែបុថុជ្ជនតែងធ្វើទុកក្នុងចិត្ត ។ ម្នាល​ភិក្ខុទាំងឡាយ ធម៌ទាំងឡាយដូចម្តេច ដែលគួរធ្វើទុកក្នុងចិត្ត តែបុថុជ្ជន មិន​បានធ្វើទុកក្នុងចិត្ត ។ ម្នាលភិក្ខុទាំងឡាយ កាលបុថុជ្ជនធ្វើទុកក្នុងចិត្ត នូវ​ធម៌គឺយោនិសោមនសិការៈណាហើយ កាមាសវៈដែលមិនទាន់កើតឡើង ក៏​រមែង​​កើតឡើងមិនបានផង កាមាសវៈដែលកើតឡើងហើយ រមែង​សាបសូន្យ​ទៅ​វិញ​ផង ភវាសវៈដែលមិនទាន់កើតឡើង រមែងកើតឡើងមិនបានផង ភវាសវៈដែលកើតឡើងហើយ រមែងសាបសូន្យទៅវិញផង អវិជ្ជាសវៈដែល​មិន​ទាន់កើតឡើង រមែងកើតឡើងមិនបានផង អវិជ្ជាសវៈដែល​កើត​ឡើង​ហើយ រមែងសាបសូន្យទៅវិញផង ធម៌ទាំងនេះឯង ដែលគួរធ្វើទុកក្នុងចិត្ត តែ​បុថុជ្ជន តែងមិនបានធ្វើទុកក្នុងចិត្ត ។ ព្រោះតែបុថុជ្ជននោះ ធ្វើទុក​ក្នុង​ចិត្ត​នូវ​ធម៌ដែល​មិនគួរធ្វើទុកក្នុងចិត្ត មិនធ្វើទុកក្នុងចិត្តនូវ​ធម៌​ដែល​គួរ​ធ្វើ​ទុក​ក្នុង​ចិត្ត (យ៉ាងនេះ​ហើយ) បានជាអាសវៈទាំងឡាយដែលមិនទាន់កើតឡើង ក៏​កើត​​ឡើង​ផង អាសវៈទាំងឡាយដែលកើតឡើងហើយ ក៏រឹងរឹតតែចំរើនឡើង ។ បុថុជ្ជន​នោះ ធ្វើទុកក្នុងចិត្តដោយខុសទំនងយ៉ាងនេះថា អំពីអតីតកាល អាត្មា​អញបាន​កើត​ដែរ​ឬ ៗ អំពីអតីតកាល អាត្មាអញ មិនបានកើតទេ (មួយយ៉ាង​ទៀត​) អំពី​អតីត​កាល អាត្មាអញមានជាតិជាអ្វី ឬអំពីអតីតកាល អាត្មាអញមាន​សណ្ឋាន​ទ្រង់​ទ្រាយ​ដូចម្តេច អំពីអតីតកាល អាត្មាអញកើតជាជាតិអ្វី ឬ​មួយ​​អាត្មាអញ មានសណ្ឋានទ្រង់ទ្រាយដូចម្តេច ក្នុងអនាគតកាល អាត្មាអញនឹង​កើ​តទៀត​ដែរ​ឬ ៗ ក្នុងអនាគតកាល អាត្មាអញនឹងមិនកើតទៀតទេ (មួយ​យ៉ាង​ទៀត) ក្នុងអនាគតកាល អាត្មាអញនឹងកើតជាជាតិអ្វី ឬក្នុងអនាគតកាល អាត្មា​អញ​នឹង​​​មានសណ្ឋានទ្រង់ទ្រាយដូចម្តេច ក្នុងអនាគតកាល អាត្មា​អញ​នឹង​មាន​ជាតិជាអ្វី ឬមានសណ្ឋានទ្រង់ទ្រាយដូចម្តេច (មួយយ៉ាងទៀត) បុថុជ្ជន​នោះ ប្រារព្ធនូវបច្ចុប្បន្នកាល ក្នុងកាលឥឡូវនេះ ហើយ​មាន​សេចក្តី​សង្ស័យ​ក្នុង​ខ្លួន​ថា ឥឡូវនេះ អាត្មាអញមានឬមិនមានទេ ឬឥឡូវនេះ អាត្មាអញមាន​ជាតិ​ជា​អ្វី មានសណ្ឋានទ្រង់ទ្រាយដូចម្តេច តើសត្វនេះមកអំពីណាហ្ន៎ សត្វនោះនឹង​ទៅ​កាន់ទីណាវិញហ្ន៎ ។ កាលបុថុជ្ជននោះធ្វើទុកក្នុងចិត្តដោយខុ​ស​ទំនង​យ៉ាង​នេះ​ហើយ បណ្តាទិដ្ឋិទាំង ៦ ទិដ្ឋិណាមួយ គង់កើតឡើងបាន ។ ទិដ្ឋិ​កើត​ឡើង​ដល់បុថុជ្ជននោះ ព្រោះប្រកាន់សេចក្តីទៀងទាត់ ឋិតថេរថា ខ្លួន​របស់​អាត្មា​​អញ​មា​ន​ ១ ។ ទិដ្ឋិកើតឡើងដល់បុថុជ្ជននោះ ព្រោះ​ប្រកាន់​សេចក្តី​ទៀង​ទាត់ ឋិតថេរថា ខ្លួនរបស់អាត្មាអញមិនមាន​ ១ ។ ទិដ្ឋិកើត​ឡើង​ដល់​បុថុជ្ជន​នោះ ព្រោះ​ប្រកាន់សេចក្តីទៀងទាត់ ស្ថិតថេរថា អាត្មាអញដឹងច្បាស់នូវខ្លួន ដោយ​សភាវៈ​ថា ជាខ្លួនពិត១។ ទិដ្ឋិកើតឡើងដល់បុថុជ្ជននោះ ព្រោះ​ប្រកាន់​សេចក្តី​ទៀងទាត់ ឋិតថេរថា អាត្មាអញដឹងច្បាស់នូវសភាវៈមិនមែនខ្លួន ដោយ​សភាវៈ​ថាជាខ្លួនពិត១។ ទិដ្ឋិកើតឡើងដល់បុថុជ្ជននោះ ព្រោះ​ប្រកាន់​សេចក្តី​ទៀង​ទាត់ ឋិតថេរថា អាត្មាអញដឹងច្បាស់នូវខ្លួនឯង ដោយសភាវៈថា មិនមែន​ខ្លួន​ពិត១ ។ ពុំនោះសោត បុថុជ្ជននោះ មានសេចក្តីយល់ឃើញយ៉ាងនេះថា ខ្លួនរបស់អាត្មាអញដែលត្រូវទទួល រមែងទទួលនូវផលកម្មល្អនិងអាក្រក់ ក្នុង​កំណើត​នោះ ៗ តែខ្លួនរបស់អាត្មាអញនោះ ជាសភាវៈទៀងទាត់ប្រាកដ ឋិតថេរ ជាសភាវៈមិនប្រែប្រួល តាំងនៅមាំដូចជាសស្សតិវត្ថុ (ព្រះអាទិត្យ និងព្រះចន្ទ្រជាដើម) ដូច្នោះឯង១ ។ ម្នាលភិក្ខុទាំងឡាយ នេះហៅថា ដំណើរ គឺ​​​ទិដ្ឋិ ញាតស្បាតគឺទិដ្ឋិ ផ្លូវឆ្ងាយដាច់ស្រយាល គឺទិដ្ឋិ ចំរូងគឺទិដ្ឋិ សេចក្តី​ញាប់​ញ័រ​គឺទិដ្ឋិ ចំណងគឺទិដ្ឋិ ។ ម្នាលភិក្ខុទាំងឡាយ បុថុជ្ជនដែលជាប់​ដោយ​ចំណង​គឺ​ទិដ្ឋិ ជាអ្នកមិនចេះដឹង តថាគតហៅថា ជាអ្នកមិនបានរួចស្រឡះចាក ជាតិ​ទុក្ខ ជរាទុក្ខ មរណទុក្ខ សោកទុក្ខ បរិទេវទុក្ខ ទុក្ខទុក្ខ ទោមនស្សទុក្ខ នឹង​ឧបាយាស​ទុក្ខ ទាំងមិនរួចចាកទុក្ខ (ក្នុងវដ្តៈទាំងអស់)។ ម្នាលភិក្ខុទាំងឡាយ ឯ​អរិយសាវ័កដែលជាអ្នកបានចេះដឹង បានឃើញនូវព្រះអរិយៈទាំងឡាយ មាន​ព្រះពុទ្ធ​ជាដើម ឈ្លាសក្នុងអរិយធម៌ បានទូន្មានខ្លួនល្អក្នុងអរិយធម៌ បាន​ឃើញ​នូវសប្បុរសទាំងឡាយ មានព្រះពុទ្ធជាដើម ឈ្លាសក្នុងសប្បុរិសធម៌ បាន​ទូន្មាន​នូវខ្លួនល្អក្នុងសប្បុរិសធម៌ រមែងដឹងច្បាស់នូវធម៌ ដែលគួរធ្វើទុកក្នុងចិត្ត ដឹង​ច្បាស់ ​នូវធម៌ដែលមិនគួរធ្វើទុកក្នុងចិត្ត ។ កាលអរិយសាវ័កនោះដឹងច្បាស់ នូវធម៌ដែលគួរធ្វើទុកក្នុងចិត្ត ដឹងច្បាស់នូវធម៌ដែលមិនគួរធ្វើទុកក្នុងចិត្តហើយ ធម៌​ទាំងឡាយណាដែលមិនគួរធ្វើទុកក្នុងចិត្ត ក៏មិនធ្វើទុកក្នុងចិត្ត នូវ​ធម៌​ទាំង​នោះ​ឡើយ ។ ធម៌ទាំងឡាយណា ដែលគួរធ្វើទុកក្នុងចិត្ត ក៏ធ្វើទុកក្នុងចិត្តនូវ​ធម៌​ទាំង​នោះ ។ ម្នាលភិក្ខុទាំងឡាយ ធម៌ទាំងឡាយដូចម្តេច ដែល​មិន​គួរ​ធ្វើ​ទុក​ក្នុង​ចិត្ត ហើយអរិយសាវ័កមិនធ្វើទុកក្នុងចិត្ត ។ ម្នាលភិក្ខុទាំងឡាយ កាលអរិយ-​សាវ័កធ្វើទុកក្នុងចិត្តនូវធម៌ គឺអយោនិសោមនសិការៈហើយ កាមាសវៈដែល​មិន​ទាន់កើតឡើង រមែងកើតឡើងផង កាមាសវៈដែលកើតឡើងហើយ ក៏​រឹងរឹត​តែចំរើនឡើងផង ភវាសវៈដែលមិនទាន់កើតឡើង រមែងកើតឡើងផង ភវាសវៈ ដែលកើតឡើងហើយ ក៏រឹងរឹតតែចំរើនឡើងផង អវិជ្ជាសវៈដែលមិន​ទាន់​​​កើតឡើង រមែងកើតឡើងផង អវិជ្ជាសវៈដែលកើតឡើងហើយ ក៏រឹងរឹត​តែ​ចំ​រើនឡើងផង ធម៌ទាំងនេះឯងដែលមិនគួរធ្វើទុកក្នុងចិត្ត ហើយអរិយសាវ័កមិន​ធ្វើ​ទុកក្នុងចិត្ត ។ ម្នាលភិក្ខុទាំងឡាយ ធម៌ទាំងឡាយដូចម្តេច ដែលគួរធ្វើ​ទុក​​​ក្នុងចិត្ត ហើយអរិយសាវ័កធ្វើទុកក្នុងចិត្ត ។ ម្នាលភិក្ខុទាំងឡាយ កាល​អរិយ-​សាវ័ក​ ធ្វើទុកក្នុងចិត្តនូវធម៌ គឺយោនិសោមនសិការៈហើយ កាមាសវៈដែល​មិន​​​ទាន់កើតឡើង រមែងកើតឡើងមិនបានផង កាមាសវៈដែល​កើត​ឡើង​ហើយ រមែងសាបសូន្យទៅវិញផង ភវាសវៈដែលមិនទាន់កើតឡើង រមែង​កើត​ឡើង​​​​មិនបានផង ភវាសវៈដែលកើតឡើងហើយ រមែងសាបសូន្យទៅវិញផង អវិជ្ជាសវៈដែលមិនទាន់កើតឡើង រមែងកើតឡើងមិនបានផង អវិជ្ជាសវៈ ដែល​​​​កើតឡើងហើយ រមែងសាបសូន្យទៅវិញផង ធម៌ទាំងនេះឯង ដែល​គួរ​ធ្វើ​ទុក​ក្នុ​ងចិត្ត ហើយអរិយសាវ័កធ្វើទុកក្នុងចិត្ត ។ ព្រោះតែអរិយសាវ័កនោះ មិន​ធ្វើ​ទុ​កក្នុងចិត្តនូវធម៌ដែលមិនគួរធ្វើទុកក្នុងចិត្ត ធ្វើទុកក្នុងចិត្តនូវធម៌ដែល​គួរ​ធ្វើ​ទុកក្នុងចិត្ត (យ៉ាងនេះហើយ) បានជាអាសវៈទាំងឡាយដែលមិនទាន់​កើត​ឡើង ក៏កើតឡើងមិនបានផង អាសវៈទាំងឡាយដែលកើតឡើងហើយ រមែង​សាបសូន្យ​ទៅវិញផង ។ អរិយសាវ័កនោះធ្វើទុកក្នុងចិត្តដោយឧបាយថា នេះ​កង​ទុ​ក្ខ ធ្វើទុកក្នុងចិត្តដោយឧបាយថា នេះតណ្ហា ជាដែនឲ្យកើតកងទុក្ខ ធ្វើ​ទុក​ក្នុង​ចិត្តដោយឧបាយថា នេះនិព្វានធម៌ ជាទីរំលត់នូវកងទុក្ខ ធ្វើទុកក្នុងចិត្ត ដោយ​ឧបាយថា នេះសេចក្តីប្រតិបត្តិ ដើម្បីដល់នូវព្រះនិព្វាន ជាទីរំលត់​នូវ​កង​ទុក្ខ​ ។ កាលអរិយសាវ័កនោះ ធ្វើទុកក្នុងចិត្តដោយឧបាយ យ៉ាងនេះហើយ សំ​យោជនៈ​ទាំងឡាយ ៣ គឺសក្កាយទិដ្ឋិ វិចិកិច្ឆា នឹងសីលព្វត្តបរាមាស នឹងសាបសូន្យ​ទៅ ។ ម្នាលភិក្ខុទាំងឡាយ អាសវៈទាំងនេះឯង ដែល​តថាគត​ពោល​​​ថា ត្រូវលះដោយការឃើញ គឺសោតាបត្តិមគ្គ ។</p>
        <p><a class='ref km' id='km១៣' href='#km១៣'>១៣</a>ម្នាលភិក្ខុទាំងឡាយ អាសវៈទាំងឡាយដូចម្តេច ដែលបុគ្គលត្រូវ​លះ​ដោយ​ការសង្រួម ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា ដោយ​ឧបាយហើយ សង្រួមដោយការសង្រួម នូវចក្ខុន្ទ្រិយ​គ្រប់​ឥរិយាបថ​ទាំង៤​ ។ ម្នាលភិក្ខុទាំងឡាយ កាលភិក្ខុនោះមិនសង្រួមចក្ខុន្ទ្រិយសំវរៈ អាសវៈ​ទាំង​​​ឡាយ ដែលជាគ្រឿងចង្អៀតចង្អល់ ក្តៅក្រហាយណាគប្បីកើតឡើងបាន តែ​កាលបើភិក្ខុនោះសង្រួមចក្ខុន្ទ្រិយសំវរៈ យ៉ាងនេះវិញ អាសវៈទាំងឡាយ ដែល​ជាគ្រឿងចង្អៀតចង្អល់ក្តៅក្រហាយនោះ រមែងមិនមានឡើយ ។ ភិក្ខុ​ពិចារ​​​​​ណាដោយឧបាយហើយ សង្រួមសោតិន្ទ្រិយសំវរៈ គ្រប់​ឥរិយាបថ​ទាំង​ ៤​។បេ។ ពិចារណាដោយឧបាយហើយ សង្រួមនូវឃានិន្ទ្រិយសំវរៈ គ្រប់​ឥរិយា-​បថ​​​​​​ទាំង៤ ។បេ។ ពិចារណាដោយឧបាយហើយ សង្រួមនូវជិវ្ហិន្ទ្រិយសំវរៈ គ្រប់​ឥរិយាបថ​​ទាំង​ ៤ ។បេ។ ពិចារណាដោយឧបាយហើយ សង្រួម​នូវ​កាយិន្ទ្រិយ-​សំវរៈ គ្រប់ឥរិយាបថទាំង៤ ។បេ។ ពិចារណាដោយឧបាយហើយ សង្រួម​នូវ​មនិន្ទ្រិយ​សំវរៈ គ្រប់ឥរិយាបថទាំង៤ ។បេ។ ម្នាលភិក្ខុទាំងឡាយ កាលភិក្ខុនោះ មិន​សង្រួមនូវមនិន្ទ្រិយសំវរៈ អាសវៈទាំងឡាយ ដែលជាគ្រឿងចង្អៀតចង្អល់ ក្តៅ​ក្រហាយណា គប្បីកើតឡើងបាន តែកាលបើភិក្ខុ​នោះ​សង្រួម​នូវ​មនិន្ទ្រិយ-​សំវរៈ​យ៉ាង​នេះវិញ អាសវៈទាំងឡាយដែលជាគ្រឿងចង្អៀតចង្អល់ ក្តៅ​ក្រហាយ​នោះ រមែងមិនមានឡើយ ។ ម្នាលភិក្ខុទាំងឡាយ កាលភិក្ខុនោះ មិន​សង្រួម​​​​នូ​វសំវរៈ អាសវៈទាំងឡាយ ដែលជាគ្រឿងចង្អៀតចង្អល់ ក្តៅ​ក្រហាយ​ណា គប្បីកើតឡើងបាន កាលបើភិក្ខុនោះសង្រួមសំវរៈ យ៉ាងនេះវិញ អាសវៈ​​ទាំងឡាយ ដែលជាគ្រឿងចង្អៀតចង្អល់ ក្តៅក្រហាយនោះ រមែង​មិន​មាន​ឡើយ ។ ម្នាលភិក្ខុទាំងឡាយ អាសវៈទាំងនេះ ដែលតថាគតពោលថា ត្រូវ​លះ​បង់ ដោយការសង្រួម ។</p>
        <p><a class='ref km' id='km១៤' href='#km១៤'>១៤</a>ម្នាលភិក្ខុទាំងឡាយ អាសវៈទាំងឡាយ ដូចម្តេច ដែលបុគ្គល​ត្រូវ​លះ​បង់​ដោយការសេព ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា​ដោយ​ឧបាយ​ហើយ អាស្រ័យសេព គឺប្រើប្រាស់នូវសំពត់ចីវរ គ្រាន់តែដើម្បី​ការពារ​នូវ​ត្រជាក់ ដើម្បីការពារនូវកំដៅ ដើម្បីការពារនូវសម្ផស្ស របោម មូស ខ្យល់ កំដៅថ្ងៃនិងពស់តូច ពស់ធំទាំងឡាយ គ្រាន់តែដើម្បីបិទបាំងនូវអវយវៈ ដែល​ធ្វើនូវសេចក្តីខ្មាស់ឲ្យកម្រើក ។ ពិចារណាដោយឧបាយហើយ អាស្រ័យ​សេព គឺបរិភោគនូវចង្ហាន់បិណ្ឌបាត ដើម្បីលេងដូចក្មេងអ្នកស្រុកក៏ទេ ដើម្បីឲ្យ​កើត​​​បុរិសមានៈ ស្រវឹងដូចអ្នកប្រដាល់ក៏ទេ ដើម្បីប្រដាប់តាក់តែងរាងកាយ ដូច​ស្រ្តី​ក្នុងបូរីក៏ទេ ដើម្បីធ្វើឲ្យផូរផង់ពណ៌សម្បុរដូចអ្នករបាំក៏ទេ បរិភោគ គ្រាន់​តែ​ដើម្បីឲ្យតាំងនៅនៃកាយនេះ ដើម្បីញុំាងជិវិតិន្ទ្រិយឲ្យប្រព្រឹត្តទៅ ដើម្បី​​​បំបាត់បង់នូវសេចក្តីលំបាក ដើម្បីអនុគ្រោះដល់ព្រហ្មចរិយធម៌ អាត្មាអញ​នឹង​កំចាត់​បង់នូវវេទនាចាស់ គឺសេចក្តីស្រេកឃ្លានដែលមានហើយផង នឹង​ញុំាង​វេទនា​ថ្មីគឺការឆ្អែតហួសប្រមាណ មិនឲ្យកើតឡើងបានផង កិរិយា​ប្រព្រឹត្ត​​​ទៅ​នៃឥរិយាបថទាំង ៤ ក្តី សេចក្តីមិនមានទោស មានមិនច្រអូសកាយ មិន​​​ច្រអូសចិត្តជាដើមក្តី កិរិយានៅសប្បាយក្នុងឥរិយាបថទាំង ៤ ក្តី នឹងមាន​ដល់​អាត្មាអញ ដោយបានបរិភោគនូវចង្ហាន់បិណ្ឌបាតនេះ ។ ពិចារណា​​ដោយ​​ឧបាយ​​ហើយ អាស្រ័យសេព គឺប្រើប្រាស់នូវទីសេនាសនៈ គ្រាន់តែ​ដើម្បី​ការពារ​​​នូវត្រជាក់ ដើម្បីការពារនូវកំដៅ ដើម្បីការពារនូវសម្ផស្ស របោម មូស ខ្យល់ កំដៅថ្ងៃនិងពស់តូច ពស់ធំទាំងឡាយ គ្រាន់តែដើម្បី​បន្ទោ​បង់​នូវ​ក្រវល់​ក្រវាយ ដែលកើតអំពីរដូវ ហើយអភិរម្យសម្ងំនៅក្នុងព្រះកម្មដ្ឋាន ។ ពិចារណា​ដោយ​ឧបាយហើយ អាស្រ័យសេពគឺបរិភោគនូវគ្រឿងបរិក្ខារ ជាទីរក្សា​នូវ​ជីវិត គឺថ្នាំជាបច្ច័យដល់អ្នកជម្ងឺ គ្រាន់តែដើម្បីការពារនូវវេទនាទាំងឡាយ ដែល​បៀត​បៀនផ្សេង ៗ ដែលកើតឡើងហើយ ដើម្បី​ប្រាសចាក​ទុក្ខ​ខ្លាំង​ជា​ធម្មតា ។ ម្នាលភិក្ខុទាំងឡាយ កាលភិក្ខុនោះមិនអាស្រ័យសេព នូវ​បច្ច័យ​ណា​មួយ​ដោយ​ឧបាយ អាសវៈទាំងឡាយដែលជាគ្រឿងចង្អៀតចង្អល់ ក្តៅ​ក្រហាយ​ណា គប្បីកើតឡើងបាន តែកាលបើភិក្ខុនោះអាស្រ័យសេព នូវ​បច្ច័យ​ណា​មួយ ដោយឧបាយយ៉ាងនេះវិញ អាសវៈទាំងឡាយ ដែល​ជា​គ្រឿង​ចង្អៀត​​​ចង្អល់ ក្តៅក្រហាយនោះ រមែងមិនមានឡើយ ។ ម្នាលភិក្ខុទាំងឡាយ អាសវៈ​​​ទាំងនេះឯង ដែលតថាគតពោលថា ត្រូវលះបង់ដោយការសេព ។</p>
        <p><a class='ref km' id='km១៥' href='#km១៥'>១៥</a>ម្នាលភិក្ខុទាំងឡាយ អាសវៈទាំងឡាយ ដូចម្តេច ដែល​បុគ្គល​ត្រូវ​លះ​បង់​ដោយការអត់ធន់ ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា​​​​​​​​​ដោយឧបាយហើយ អត់ធន់ចំពោះត្រជាក់ ក្តៅ ឃ្លាន ស្រេក ជាអ្នក​អត់​​ទ្រាំនូវសម្ផស្ស របោម មូស ខ្យល់ កំដៅថ្ងៃនិងពស់តូច ពស់ធំទាំងឡាយ និង​គន្លងពាក្យដែលគេនិយាយមិនពីរោះ ទ្រគោះ ខ្ជីខ្ជា និងទុក្ខវេទនាដែល​កើត​ឡើង ប្រព្រឹត្តទៅក្នុងសរីរកាយដ៏ក្លា អាក្រក់ ខ្លោចផ្សា មិនជាទីត្រេកអរ មិន​ជា​ទី​គាប់ចិត្ត នឹងនាំឲ្យខូចជីវិត ។ ម្នាលភិក្ខុទាំងឡាយ កាលភិក្ខុនោះមិន​អត់​​ទ្រាំនូ​វហេតុណាមួយហើយ អាសវៈទាំងឡាយ ដែល​ជា​គ្រឿង​ចង្អៀត​ចង្អល់​ក្តៅក្រហាយណា គប្បីកើតឡើងបាន តែកាលបើភិក្ខុនោះអត់ធន់​ទ្រាំ​នូវ​ហេតុណាមួយបានយ៉ាងនេះវិញ អាសវៈទាំងឡាយ ដែល​ជា​គ្រឿង​ចង្អៀត​ចង្អល់ក្តៅក្រហាយនោះ រមែងមិនមានឡើយ ។ ម្នាលភិក្ខុទាំងឡាយ អាសវៈ​ទាំង​នេះ​ឯង ដែលតថាគតពោលថា ត្រូវលះបង់ដោយការអត់ធន់ ។</p>
        <p><a class='ref km' id='km១៦' href='#km១៦'>១៦</a>ម្នាលភិក្ខុទាំងឡាយ អាសវៈទាំងឡាយដូចម្តេច ដែលបុគ្គល​ត្រូវ​លះ​បង់​​ដោយ​ការ​វៀរ ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា​ដោយ​​​​ឧបាយហើយ វៀរនូវដំរីកាច វៀរសេះកាច វៀរគោកាច វៀរឆ្កែកាច វៀរ​សត្វ​​ពស់ ដង្គត់ឈើ ចម្រូងបន្លា អណ្តូង ជ្រោះ រណ្តៅទឹកសំអុយ នឹង​ប្រឡាយ​ទឹក​សំអុយ ។ មួយវិញទៀត ភិក្ខុអង្គុយលើអាសនៈ មិនសមគួរមាន​សភាព​យ៉ាង​ណា ត្រាច់ទៅក្នុងទីមិនគួរមានសភាពយ៉ាងណា សេពគប់នូវបាបមិត្រ មាន​​​សភាពយ៉ាងណា ពួកសព្រហ្មចារីភិក្ខុ ជាអ្នកប្រាជ្ញ គប្បីជឿ (ថាភិក្ខុនោះ ជា​អ្នកប្រ​ព្រឹត្តទៅ) ក្នុងទីដ៏លាមកទាំងឡាយ ។ ភិក្ខុនោះពិចារណា​ដោយ​ឧបាយ​ហើយ វៀរនូវអាសនៈដែលមិនសមគួរនោះផង នូវទីគោចរដែល​មិន​សម​គួ​រ​នោះផង នូវពួកបាបមិត្រនោះផង ។ ម្នាលភិក្ខុទាំងឡាយ កាលភិក្ខុនោះ មិន​វៀរ​នូ​វហេតុដែលគួរវៀរណាមួយ អាសវៈទាំងឡាយ ដែល​ជា​គ្រឿង​ចង្អៀត​ចង្អល់ក្តៅក្រហាយ គប្បីកើតឡើងបាន តែកាលបើភិក្ខុនោះវៀរ​នូវ​ហេតុ​ដែល​គួរ​វៀរណាមួយយ៉ាងនេះវិញ អាសវៈទាំងឡាយ ដែលជា​គ្រឿង​ចង្អៀត​ចង្អល់ ក្តៅក្រហាយនោះ រមែងមិនមានឡើយ ។ ម្នាលភិក្ខុទាំងឡាយ អាសវៈ​ទាំងនេះ​ឯង ដែលតថាគតពោលថា ត្រូវលះបង់ដោយការវៀរ ។</p>
        <p><a class='ref km' id='km១៧' href='#km១៧'>១៧</a>ម្នាលភិក្ខុទាំងឡាយ អាសវៈទាំងឡាយដូចម្តេច ដែលបុគ្គល​ត្រូវ​លះបង់ដោយការបន្ទោបង់ ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា​​ដោយឧបាយហើយ អត់ធន់ លះបង់ បន្ទោបង់ ធ្វើឲ្យវិនាស បំផ្លាញ នូវ​កាមវិ​តក្កៈដែលកើតឡើងហើយ នូវព្យាបាទវិតក្កៈ ដែលកើត​ឡើង​ហើយ​។បេ។ នូវវិហឹសាវិតក្កៈដែលកើតឡើងហើយ ។បេ។ អត់ធន់ លះបង់ បន្ទោបង់ ធ្វើ​ឲ្យ​វិនាស បំផ្លាញ នូវពួកអកុសលធម៌ដ៏លាមក ដែលកើតឡើងហើយ ។ ម្នាល​ភិក្ខុទាំងឡាយ កាលភិក្ខុនោះ មិនបន្ទោបង់នូវវិតក្កៈណាមួយហើយ អាសវៈ​​ទាំងឡាយដែលជាគ្រឿងចង្អៀតចង្អល់ ក្តៅក្រហាយ គប្បី​កើត​ឡើង​បាន តែកាលបើភិក្ខុនោះបន្ទោបង់នូវវិតក្កៈណាមួយយ៉ាងនេះវិញ អាសវៈ​ទាំងឡាយ ដែលជាគ្រឿងចង្អៀតចង្អល់ ក្តៅក្រហាយនោះ រមែង​មិន​មាន​ឡើយ​​ ។ ម្នាលភិក្ខុទាំងឡាយ អាសវៈទាំងនេះឯង ដែលតថាគតពោលថា ត្រូវ​លះ​​បង់​ដោយការបន្ទោបង់ ។</p>
        <p><a class='ref km' id='km១៨' href='#km១៨'>១៨</a>ម្នាលភិក្ខុទាំងឡាយ អាសវៈទាំងឡាយដូចម្តេច ដែលបុគ្គល​ត្រូវ​លះ​បង់​ដោយការចម្រើន ។ ម្នាលភិក្ខុទាំងឡាយ ភិក្ខុក្នុងសាសនានេះ ពិចារណា​ដោយ​ឧបាយ​ហើយ ចំរើននូវសតិសម្ពោជង្ឈង្គ ដែលអាស្រ័យ​នូវ​សេចក្តី​ស្ងប់​ស្ងាត់​ដែលអាស្រ័យនូវធម៌ ជាគ្រឿងប្រាសចាករាគៈ ដែល អាស្រ័យនូវធម៌ ជាទីរលត់ទុក្ខ ដែលជាធម៌បង្អោនទៅដើម្បីលះកិលេស ពិចារណា​ដោយ​ឧបាយ​​​ហើយ ទើបចំរើននូវធម្មវិចយសម្ពោជ្ឈង្គ ។បេ។ ចំរើន​នូវ​វិរិយ​សម្ពោជ្ឈង្គ​ ។បេ។ ចំរើននូវបីតិសម្ពោជ្ឈង្គ ។បេ។ ចំរើននូ វបស្សទ្ធិសម្ពោជ្ឈង្គ ។បេ។ ចំរើន​នូវ​សមាធិ​​​​​​​​​សម្ពោជ្ឈង្គ ។បេ។ ចំរើន នូវឧបេក្ខាសម្ពោជ្ឈង្គ ដែល​អាស្រ័យ​នូវ​សេច​ក្តី​ស្ងប់ស្ងាត់ ដែលអាស្រ័យនូវធម៌ ជាទីប្រាសចាករាគៈ ដែលអាស្រ័យនូវធម៌ ជា​ទី​​​រលត់ទុក្ខ ដែល ជាធម៌ បង្អោនទៅដើម្បីលះកិលេស ។ ម្នាលភិក្ខុទាំងឡាយ កាល​ភិក្ខុនោះមិនចំរើននូវសម្ពោជ្ឈង្គណាមួយហើយ អាសវៈទាំងឡាយ ដែល​ជា​​គ្រឿង​ចង្អៀតចង្អល់ ក្តៅក្រហាយ គប្បីកើតឡើងបាន តែកាលបើភិក្ខុនោះ ចំរើន​​​នូវសម្ពោជ្ឈង្គណាមួយយ៉ាងនេះវិញ អាសវៈទាំងឡាយ ដែល​ជា​គ្រឿង​ចង្អៀត​​​​​ចង្អល់ ក្តៅក្រហាយនោះ រមែងមិនមានឡើយ ។ ម្នាលភិក្ខុទាំងឡាយ អាសវៈ​​​ទាំងឡា​យ​នេះឯង ដែលតថាគតពោលថា ត្រូវ​លះ​បង់​ដោយ​ការ​ចម្រើន។ </p>
        <p><a class='ref km' id='km១៩' href='#km១៩'>១៩</a>ម្នាលភិក្ខុទាំងឡាយ វេលាណា ដែលភិក្ខុ​ត្រូវ​លះ​បង់​អាសវៈ​ទាំងឡាយ​ណា ដោយការឃើញគឺសោតាបត្តិមគ្គ អាសវៈទាំងនោះ ក៏ឈ្មោះ​ថា ភិក្ខុបានលះបង់ដោយការឃើញហើយ ។ អាសវៈទាំងឡាយណា ដែលភិក្ខុ​ត្រូវ​​លះបង់ដោយការសង្រួម អាសវៈទាំងនោះ ក៏ឈ្មោះថាភិក្ខុបាន​លះ​បង់​ដោយ​ការសង្រួមហើយ ។ អាសវៈទាំងឡាយណា ដែលភិក្ខុ​ត្រូវ​លះ​បង់​ដោយ​ការ​សេព (នូវបច្ច័យ) អាសវៈទាំងនោះ ក៏ឈ្មោះថាភិក្ខុបានលះ​បង់​ដោយ​ការ​សេព​ហើយ​ ។ អាសវៈទាំងឡាយណា ដែលភិក្ខុត្រូវលះបង់ដោយការអត់ធន់ (នូវត្រជាក់និងក្តៅជាដើម) អាសវៈទាំងនោះ ក៏ឈ្មោះថាភិក្ខុបានលះបង់ ដោយ​​​ការអត់ធន់ហើយ ។ អាសវៈទាំងឡាយណា ដែលភិក្ខុត្រូវលះបង់ដោយ​ការវៀរ (ចាកទីអង្គុយមិនសមគួរជាដើម) អាសវៈទាំងនោះ ក៏ឈ្មោះថាភិក្ខុ​បាន​​លះបង់ដោយការវៀរហើយ ។ អាសវៈទាំងឡាយណា ដែល​ភិក្ខុ​ត្រូវ​លះបង់ ដោយការបន្ទោបង់ (នូវកាមវិតក្កៈជាដើម) អាសវៈទាំងនោះ ក៏ឈ្មោះ​ថា ភិក្ខុបានលះបង់ដោយការបន្ទោបង់ហើយ ។ អាសវៈទាំងឡាយណា ដែល​ភិក្ខុ​​​ត្រូវលះបង់ដោយការចម្រើន(សម្ពោជ្ឈង្គទាំង៧) អាសវៈទាំងនោះ ក៏ឈ្មោះ​ថា ភិក្ខុបានលះបង់ដោយការចំរើនហើយ ។ ម្នាលភិក្ខុទាំងឡាយ ភិក្ខុនេះតថាគត​​​ហៅថាជាអ្នកសង្រួម ដោយការសង្រួម ក្នុងអាសវៈទាំងអស់ ហើយ​ជា​អ្នក​ផ្តាច់​ផ្តិលនូវតណ្ហា ញុំាងសំយោជនៈ ឲ្យប្រែប្រួលគឺធ្វើមិនឲ្យមានមន្ទិល ធ្វើ​​​នូវ​ទីបំផុតកងទុក្ខ ដោយហេតុដែលបានលះបង់ នូវមានៈចោលដោយ​ប្រពៃ​ ។ លុះព្រះមានព្រះភាគ ទ្រង់បានសម្តែងសូត្រនេះចប់ហើយ ភិក្ខុ​ទាំង​ឡាយ​​​​នោះ ក៏មានចិត្តត្រេកអររីករាយ ចំពោះភាសិតនៃ​ព្រះមាន​ព្រះ​ភាគ​ ។</p>
        <p>ចប់ សព្វាសវសំវរសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>