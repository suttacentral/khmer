<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn144' lang='km'><!--ID goes here-->
        <header>
            <ul>
                <!--Headers go here (with <li> heading)-->
            </ul>
            <!--Sutta Title and namo goes here-->
            <h1>ឆន្នោវាទសូត្រ ទី ២</h1><!--MN144 start-->
        </header>
        <!--Sutta text goes here-->
        <p><a class='ref km' id='km២១៦' href='#km២១៦'>២១៦</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ គង់នៅក្នុង​វត្ត​វេឡុវ័ន ជាកលន្ទកនិវាបស្ថាន ទៀបក្រុងរាជគ្រិះ ។ ក៏ក្នុង សម័យនោះ ព្រះសារីបុត្ត​មានអាយុ ព្រះមហាចុន្ទៈ​មាន​អាយុ និងព្រះឆន្ទៈ មានអាយុ កំពុងគង់នៅនាភ្នំគិជ្ឈកូដ ។ សម័យនោះឯង ព្រះឆន្នៈមានអាយុ មាន​អាពាធ ដល់នូវសេចក្ដីទុក្ខឈឺចាប់ជាទម្ងន់ ។</p>
        <p><a class='ref km' id='km២១៧' href='#km២១៧'>២១៧</a>គ្រានោះ ព្រះសារីបុត្រមានអាយុ ចេញចាកផលសមាបត្តិ ក្នុងសាយណ្ហសម័យ ហើយ​ចូល​ទៅ​រកព្រះមហាចុន្ទៈមានអាយុ លុះចូល ទៅដល់ហើយ បាននិយាយ នឹងព្រះមហាចុន្ទៈមានអាយុ លុះ​ចូល​ទៅដល់​ហើយ បាននិយាយនឹងព្រះមហាចុន្ទៈមាន​អាយុយ៉ាងនេះថា ម្នាលចុន្ទៈ​មានអាយុ មកយើង​ចូល​ទៅរកព្រះឆន្ទៈមានអាយុ នឹងបានសួរជំងឺ ។ ព្រះមហាចុន្ទៈមានអាយុទទួល ពាក្យ​ព្រះសារីបុត្រ​មាន​អាយុថា ករុណា លោកមានអាយុ ។ លំដាប់នោះ ព្រះសារីបុត្រមានអាយុ និងព្រះមហា-ចុន្ទៈមានអាយុ​ ចូល​ទៅរកព្រះឆន្ទៈមានអាយុ លុះចូលទៅដល់ហើយ ក៏និយាយរាក់ទាក់សំណេះសំណាល ជាមួយ​នឹង​ព្រះឆន្ទៈមានអាយុ លុះ បញ្ចប់ពាក្យដែលគួររីករាយ និងពាក្យគួររលឹកហើយ ទើបអង្គុយក្នុងទី ដ៏សមគួរ ។ លុះ​ព្រះសារីបុត្រមានអាយុ អង្គុយនៅក្នុងទីដ៏សមគួរ ហើយ បានសួរព្រះឆន្ទៈមានអាយុយ៉ាងនេះថា ម្នាលអាវុសោឆន្ទៈ លោកអាច អត់ធន់ បានឬទេ លោកអាចញុំាងអត្តភាពឲ្យប្រព្រឹត្តទៅបានឬទេ ទុក្ខ-វេទនាបាន ស្រាស្រាន្ត មិនចម្រើនឡើងទេឬ ធូរថយប្រាកដ ការចម្រើន មិនប្រាកដទេឬ ។ ព្រះឆន្នត្ថេរ​និយាយថា ម្នាលអាវុសោ សារីបុត្រ ខ្ញុំមិន អាចអត់ធន់បានទេ ខ្ញុំមិនអាចញុំាងអត្ត​ភាព ឲ្យ​ប្រព្រឹត្ត​ទៅ​បាន​ទេ ទុក្ខ-វេទនារបស់​ខ្ញុំខ្លាំងណាស់ ចេះតែចម្រើនឡើង មិនស្រាកស្រាន្តទេ ការ ចម្រើនឡើងនៃទុក្ខវេទនាចេះតែ​ប្រាកដ ការធូរថយមិនប្រាកដទេ ។</p>
        <p><a class='ref km' id='km២១៨' href='#km២១៨'>២១៨</a>ម្នាលអាវុសោ សារីបុត្រមានកម្លាំង គប្បីចាក់ក្បាលដោយ​ដែក​ស្រួចដ៏មុត យ៉ាងណា ម្នាលអាវុសោសារីបុត្រ ខ្យល់ដ៏ក្រៃលែងចាក់នូវ ក្បាលខ្ញុំ យ៉ាងនេះដែរ ម្នាលអាវុសោសារីបុត្រ ខ្ញុំមិន​អាច​អត់ធន់បានទេ ខ្ញុំមិនអាចញុំាងអត្តភាព ឲ្យប្រព្រឹត្តទៅបានទេ ទុក្ខវេទនានៃខ្ញុំខ្លាំងណាស់ ចេះ​តែ​ចម្រើន​ឡើង មិនស្រាកស្រាន្តទេ ការចម្រើនឡើងនៃទុក្ខវេទនា ចេះតែប្រាកដ ការធូរថយមិនប្រាកដឡើង ។</p>
        <p><a class='ref km' id='km២១៩' href='#km២១៩'>២១៩</a>ម្នាលអាវុសោ សារីបុត្រ បុរសមានកម្លាំងរុំត្របែងក្បាល ដោយកំណាត់ ព្រ័ត្រដ៏មាំ យ៉ាងណា ម្នាលអាវុសោ សារីបុត្រ ខ្យល់ដ៏ក្រៃ លែងចាក់ដោតក្បាលខ្ញុំ យ៉ាង នោះដែរ ម្នាលអាវុសោ សារីបុត្រ ខ្ញុំមិនអាច អត់ធន់បានទេ ខ្ញុំមិនអាចញុំាងអត្តភាព ឲ្យប្រព្រឹត្តទៅបានទេ ទុក្ខវេទនា របស់​ខ្ញុំខ្លាំងណាស់ ចេះតែចម្រើនទៅមុខ មិនស្រាស្រាន្ត​ទេ ការចម្រើន​ឡើង​នៃទុក្ខវេទនាចេះ​តែប្រាដក ការ​ធូរថយ​មិនប្រាកដឡើយ ។</p>
        <p><a class='ref km' id='km២២០' href='#km២២០'>២២០</a>ម្នាលអាវុសោ​ សារីបុត្រ អ្នកសម្លាប់គោ ឬ​កូន​សិស្ស​អ្នក​សម្លាប់​គោ ដែល​ប៉ិនប្រសប់ គប្បីវះពោះគោ ដោយកាំបិតសម្រាប់​អារគោដ៏មុត យ៉ាង​ណា ម្នាល​អាវុសោ សារីបុត្រ ខ្យល់​ដ៏ក្រៃលែងវះអារពោះខ្ញុំ យ៉ាងនោះ ដែរ ម្នាល​អាវុសោ សារីបុត្រ ខ្ញុំមិនអាចអត់ធន់បានទេ ខ្ញុំមិនអាចញុំាង​អត្តភាព ឲ្យ​ប្រព្រឹត្ត​ទៅ​បាន​ទេ ទុក្ខវេទនា​នៃខ្ញុំ ខ្លាំងណាស់ ចេះតែចម្រើន ទៅមុខ មិន​ស្រាស្រាន្តទេ ការចម្រើន​ឡើង នៃទុក្ខវេទនា ចេះតែប្រាកដ ការ​ធូរថយ​មិន​ប្រាដក​ឡើង ។</p>
        <p><a class='ref km' id='km២២១' href='#km២២១'>២២១</a>ម្នាលអាវុសោ​ សារីបុត្រ បុរសមានកម្លាំងពីរនាក់ ចាប់​នូវបុរស​មាន​កម្លាំងថយ ត្រង់ដើមដៃម្ខាង ៗ ម្នាក់ នាំយកទៅរោលកម្ដៅលើ​រណ្ដៅ រងើកភ្លើង យ៉ាង​ណា ម្នាលអាវុសោ​ សារីបុត្រ សេចក្ដីក្ដៅក្រហាយ ក្នុងរាង កាយរបស់ខ្ញុំដ៏ក្រៃលែង យ៉ាងនោះ​ដែរ ម្នាលអាវុសោ សារីបុត្រ ខ្ញុំមិនអាច អត់ធត់បានទេ ខ្ញុំមិនអាច​ញុំាង​អត្តភាព​ឲ្យប្រព្រឹត្តទៅបានទេ ទុក្ខវេទនា​របស់ខ្ញុំខ្លាំងណាស់ ចេះតែ​ចម្រើន​ទៅ​មុខ​មិន​ស្រាក ស្រាន្តទេ ការចម្រើន នៃទុក្ខវេទនា ចេះតែប្រាកដការធូថយមិនប្រាដកឡើយ ម្នាលអាវុសោ​ សារីបុត្រ ខ្ញុំនឹងនាំយកនូវ​កាំបិត ខ្ញុំមិនអាល័យជីវិតទេ ។</p>
        <p><a class='ref km' id='km២២២' href='#km២២២'>២២២</a>ព្រះសារីបុត្រនិយាយថា ឆន្ទៈមានអាយុ កុំកាន់យកកាំបិត​ឡើយ ឆន្ទៈ​មាន​​អាយុ ចូរញុំាង​អត្តភាពឲ្យប្រព្រឹត្តទៅចុះ ពួកយើងចង់ឲ្យ​ឆន្ទៈមានអាយុ ញុំាង​អត្ត​ភាព​ឲ្យប្រព្រឹត្ត​ទៅ ប្រសិនបើមិន​មាន​ភោជន​ជាទីសប្បាយ សម្រាប់ឆន្ទៈមានអាយុទេ ខ្លួន​ខ្ញុំ​នឹងស្វែងរកភោជន​ជាទី​សប្បាយ ឲ្យឆន្ទៈមានអាយុ ប្រសិនបើ​មិនមាន​ភេសជ្ជៈ​ជាទី​សប្បាយ សម្រាប់​ឆន្ទៈមានអាយុទេ ខ្លួនខ្ញុំនឹងស្វែងរក​ភេសជ្ជៈ​ជាទី​សប្បាយ​ឲ្យ​ឆន្ទៈ​មាន​អាយុ ប្រសិនបើមិនមានមនុស្ស​ ជាឧបដ្ឋាកដ៏សមគួរ​សម្រាប់ឆន្ទៈ​មានអាយុទេ ខ្លួន​ខ្ញុំ​​នឹង​បម្រើឆន្ទៈមានអាយុ ឆន្ទៈមានអាយុ កុំកាន់យក​កាំបិតឡើយ ឆន្ទៈមានអាយុ ចូរ​ញុំា​ងអត្តភាព​ឲ្យ​ប្រព្រឹត្ត​ទៅ យើងប្រាថ្នាឲ្យ​ឆន្ទៈមាន​អាយុ ញុំាង​អត្តភាព​ឲ្យ​ប្រព្រឹត្ត​ទៅ​​ណាស់ ។</p>
        <p><a class='ref km' id='km២២៣' href='#km២២៣'>២២៣</a>ឆន្នភិក្ខុឆ្លើយថា ម្នាលអាវុសោ​ សារីបុត្រ ភោជនជាទី​សប្បាយ សម្រាប់​ខ្ញុំមិនមែនគ្មានទេ ភេសជ្ជៈជាទីសប្បាយសម្រាប់ខ្ញុំមិនមែនគ្មានទេ មនុស្សជា​ឧបដ្ឋាក ដ៏សមគួរសម្រាប់ខ្ញុំមិនមែនគ្មានទេ ម្នាលអាវុសោ​ សារីបុត្រ តែថាខ្ញុំធ្លាប់​បម្រើ​ព្រះសាស្ដា យូរអង្វែងមកហើយដោយសេចក្ដី ពេញ​ចិត្តពិត ៗ មិនមែនបម្រើ​ដោយ​សេចក្ដីមិនពេញចិត្តទេ ម្នាលអាវុសោ​ សារីបុត្រ ព្រោះថា អំពើដែលសមគួរដល់​សាវ័ក គឺត្រង់បម្រើព្រះសាស្ដា ដោយសេចក្ដីពេញចិត្តពិត ៗ មិនមែនបម្រើដោយ​សេចក្ដី​មិនពេញ​ចិត្ត​នោះ​ទេ ម្នាលអាវុសោ​ សារីបុត្រ អ្នកចូរចាំទុកសេចក្ដីនុ៎ះយ៉ាង​នេះថា ឆន្នភិក្ខុនឹង​កាន់​យកកាំបិត​ឥត​ទោស​ពៃរ៍អ្វីទេ ។ ព្រះសារីបុត្រសួរថា បើឆន្នៈ​មានអាយុ​បើកឱកាស​ដើម្បីឆ្លើយប្រស្នា​បាន យើងនឹង​សួរនូវ​ហេតុ​បន្តិចនឹងឆន្នៈ​មាន​អាយុ ។ ឆន្នភិក្ខុឆ្លើយថា ម្នាលអាវុសោ​ សារីបុត្រ អ្នកសួរមកចុះ ខ្ញុំស្ដាប់​ហើយ​គង់នឹងដឹង ។</p>
        <p><a class='ref km' id='km២២៤' href='#km២២៤'>២២៤</a>ម្នាលអាវុសោឆន្នៈ អ្នកពិចារណាឃើញនូវចក្ខុ នូវចក្ខុវិញ្ញាណ និងពួក​ធម៌ដែលគប្បី​ដឹង​ដោយចក្ខុវិញ្ញាណថា នុ៎ះរបស់អញ នុ៎ះជាអញ នុ៎ះជាខ្លួនអញ ដូច្នេះដែរឬ ម្នាលអាវុសោឆន្នៈ អ្នក​ពិចារណា​​ឃើញនូវ​សោតៈ នូវសោតវិញ្ញាណ ។បេ។ ម្នាលអាវុសោឆន្នៈ អ្នកពិចារណា​ឃើញ​នូវឃានៈ នូវឃានវិញ្ញាណ ... ម្នាលអាវុសោ ឆន្នៈ អ្នកពិចារណា​ឃើញ​នូវជិវ្ហា នូវជិវ្ហាវិញ្ញាណ ... ម្នាលអាវុសោឆន្នៈ អ្នកពិចារណា ឃើញនូវកាយ នូវកាយវិញ្ញាណ ... ម្នាលអាវុសោឆន្នៈ អ្នកពិចារណា ឃើញ​នូវមនោ នូវមនោវិញ្ញាណ និងពួកធម៌ដែលគប្បីដឹងដោយមនោវិញ្ញាណថា នុ៎ះរបស់​អញ នុ៎ះជា​អញ នុ៎ះជាខ្លួនអញ ដូច្នេះដែរឬ ។ ម្នាលអាវុសោ​ សារីបុត្រ ខ្ញុំពិចារណាឃើញនូវចក្ខុ នូវចក្ខុវិញ្ញាណ និង​ពួក​ធម៌ដែលគប្បីដឹង​ដោយ​ចក្ខុវិញ្ញាណ​ថា នុ៎ះមិនមែនរបស់អញ នុ៎ះមិនមែនជាអញ នុ៎ះមិនមែន​ខ្លួន​អញទេ ម្នាលអាវុសោ ​សារីបុត្រ ខ្ញុំពិចារណាឃើញ នូវសោតៈ នូវ​សោត-វិញ្ញាណ ... ម្នាលអាវុសោ​សារីបុត្រ ខ្ញុំពិចារណាឃើញនូវឃានៈ នូវឃាន-វិញ្ញាណ ... ម្នាលអាវុសោ​សារីបុត្រ ខ្ញុំពិចារណា​ឃើញនូវជិវ្ហា នូវជិវ្ហាវិញ្ញាណ ... ម្នាលអាវុសោ​ សារីបុត្រ ខ្ញុំពិចារណាឃើញនូវកាយ នូវ​កាយ​វិញ្ញាណ ... ម្នាលអាវុសោ​សារីបុត្រ ខ្ញុំពិចារណាឃើញនូវមនោ នូវមនោវិញ្ញាណ និងពួក​ធម៌​ដែល​គប្បី​ដឹងដោយ មនោវិញ្ញាណថា នុ៎ះមិនមែនរបស់​អញ នុ៎ះមិនមែន របស់អញ នុ៎ះមិនមែនជាអញ នុ៎ះមិនមែនជាខ្លួនអញ ។</p>
        <p><a class='ref km' id='km២២៥' href='#km២២៥'>២២៥</a>ព្រះសារីបុត្រសួរថា ម្នាលអាវុសោឆន្នៈ ​ អ្នកឃើញដូចម្ដេច ដឹងដូចម្ដេច ក្នុងចក្ខុ ក្នុង​ចក្ខុ​វិញ្ញាណ និងក្នុងពួកធម៌ដែលគប្បីដឹងដោយ ចក្ខុវិញ្ញាណ ទើបពិចារណា​ឃើញនូវចក្ខុ នូវចក្ខុវិញ្ញាណ និង​ពួក​ធម៌ដែល គប្បីដឹងដោយចក្ខុ​វិញ្ញាណ​ថា នុ៎ះមិនមែន របស់អញ នុ៎ះមិនមែនជាអញ នុ៎ះ​មិន​មែន​ជា​ខ្លួន​អញ​ទេ ម្នាលអាវុសោ​ឆន្នៈ ក្នុងសោតៈ ក្នុងសោតវិញ្ញាណ ... ម្នាលអាវុសោឆន្នៈ ក្នុងឃានៈ ក្នុង​ឃាន​វិញ្ញាណ ...​ ម្នាលអាវុសោ ឆន្នៈ ក្នុងជិវ្ហា ក្នុងជិវ្ហាវិញ្ញាណ ... ម្នាលអាវុសោ​ឆន្នៈ ក្នុងកាយ ក្នុង​កាយ​វិញ្ញាណ ... ម្នាលអាវុសោឆន្នៈ អ្នកឃើញដូចម្ដេច ដឹងដូចម្ដេច ក្នុងមនោ ក្នុង មនោវិញ្ញាណ និងក្នុងពួក​ធម៌​ដែលគប្បីដឹង ដោយមនោ​វិញ្ញាណ ទើប ពិចារណាឃើញនូវមនោ នូវមនោវិញ្ញាណ និងពួកធម៌​ដែល​គប្បី​ដឹងដោយ មនោវិញ្ញាណថា នុ៎ះមិនមែនរបស់អញ់ នុ៎ះមិន​មែន​ជាអញ នុ៎ះមិនមែនខ្លួន របស់អញទេ ។ ម្នាលអាវុសោ សារីបុត្រ ខ្ញុំឃើញនូវសេចក្ដី​រលត់ ដឹងនូវ សេចក្ដីរលត់ ក្នុងចក្ខុ ក្នុងចក្ខុវិញ្ញាណ និងក្នុង​ពួក​ធម៌ដែលគប្បីដឹងដោយ ចក្ខុវិញ្ញាណ បើពិចារណាឃើញនូវចក្ខុ នូវចក្ខុវិញ្ញាណ និងពួកធម៌​ដែល​គប្បី​ដឹង​ដោយ​ចក្ខុវិញ្ញាណថា នុ៎ះមិនមែនរបស់អញ នុ៎ះមិនមែនជាអញ នុ៎ះមិនមែនខ្លួនអញទេ ម្នាលអាវុសោ សារីបុត្រ ក្នុងសោតៈ ក្នុងសោត-វិញ្ញាណ ... ម្នាលអាវុសោ សារីបុត្រ ក្នុងឃានៈ ក្នុង​ឃាន​វិញ្ញាណ ... ម្នាល អាវុសោ សារីបុត្រ ក្នុងជិវ្ហាវិញ្ញាណ ... ម្នាលអាវុសោ សារីបុត្រ ក្នុងកាយ ក្នុង​កាយវិញ្ញាណ ... ម្នាលអាវុសោ សារីបុត្រ ខ្ញុំ​ឃើញ​នូវសេចក្ដីរលត់ ដឹងនូវ សេចក្ដីរលត់ ក្នុងមនោ ក្នុង​មនោវិញ្ញាណ និងក្នុងពួក​ធម៌​ដែលគប្បីដឹង ដោយ​មនោវិញ្ញាណ ទើបពិចារណាឃើញនូវមនោ នូវ​មនោ​វិញ្ញាណ នឹង​ពួកធម៌ដែល​គប្បីដឹង​ដោយ​មនោវិញ្ញា​ថា នុ៎ះមិនមែនរបស់អញ នុ៎ះមិនមែន​ជា​អញ នុ៎ះ​មិនមែន​ជាខ្លួនរបស់អញទេ ។</p>
        <p><a class='ref km' id='km២២៦' href='#km២២៦'>២២៦</a>កាលបើឆន្នភិក្ខុនិយាយយ៉ាងនេះហើយ ព្រះមហាចុន្ទៈមាន អាយុ និយាយ នឹងឆន្នមានអាយុ​យ៉ាងនេះ​ថា ម្នាលអាវុសោឆន្នៈ ព្រោះ ហេតុនោះ សាសនា​នេះ របស់​ព្រះមានព្រះភាគនោះ បុគ្គលគួរធ្វើទុកក្នុង ចិត្តអស់កាលជានិច្ច បុគ្គល​ដែល​មានតណ្ហា និងទិដ្ឋិអាស្រ័យនៅហើយ តែង មាន​សេចក្ដីញាប់ញ័រ បុគ្គលដែលមិនមានតណ្ហានិងទិដ្ឋិ អាស្រ័យនៅហើយ មិនមានសេចក្ដីញាប់ញ័រទេ កាលបើសេចក្ដី​ញាប់ញ័រមិនមានហើយ សេចក្ដី ស្ងប់រម្ងាប់ នៃកាយនិងចិត្តរមែងមាន កាលបើ​សេចក្ដី​ស្ងប់រម្ងាប់មានហើយ តណ្ហាក៏មិនមាន កាលបើតណ្ហាមិនមានហើយ អាគតិ និងគតិ ក៏មិនមាន កាលបើ អាគតិ និងគតិមិនមានហើយ ចុតិនិងបដិសន្ធិក៏មិនមាន កាលបើ ចុតិ និងបដិសន្ធិ មិនមានហើយ លោកនេះក៏មិនមាន លោកខាងមុខក៏មិន​មាន លោកទាំងពីរក៏មិនមាន នេះហៅថាទីបំផុតនៃទុក្ខ ។ គ្រានោះឯង ព្រះសារីបុត្រ​មានអាយុ និងព្រះមហាចុន្ទៈ មានអាយុ បាននិយាយទូន្មាន ឆន្នៈមានអាយុ ដោយ​ឱវាទ​នេះហើយ ក៏ក្រោកអំពី អាសនៈចេញទៅ ។</p>
        <p><a class='ref km' id='km២២៧' href='#km២២៧'>២២៧</a>គ្រាកាលដែលព្រះសារីបុត្រមានអាយុ និងព្រះមហាចុន្ទៈមាន​អាយុ ចេញទៅ​មិន​យូរ​ប៉ុន្មាន ព្រះឆន្នៈមានអាយុក៏នាំយកនូវកាំបិត ។ គ្រា​នោះ ព្រះសារីបុត្រមានអាយុ ចូលទៅគាល់​ព្រះមានព្រះភាគ លុះចូលទៅ​ដល់ ថ្វាយបង្គំ​ព្រះមានព្រះភាគ ហើយអង្គុយនៅក្នុងទីសមគួរ ។ លុះ​ព្រះសារីបុត្រមានអាយុ អង្គុយ​ក្នុងទីសមគួរហើយ ទើបក្រាបទូល​ព្រះមាន​ព្រះភាគយ៉ាងនេះថា បពិត្រព្រះអង្គ​ដ៏ចម្រើន ឆន្នៈមានអាយុ នាំយកនូវ​កាំបិតហើយ គតិរបស់លោក ដូចម្ដេចទៅ បរលោកដូចម្ដេចទៅ ។ ព្រះមាន​ព្រះភាគ ត្រាស់ថា ម្នាលសារីបុត្រ ការមិនមានទោស (នោះ) ឆន្នភិក្ខុបាន​ព្យាករ ចំពោះមុខអ្នកឯងហើយតើ ។ បពិត្រព្រះអង្គដ៏ចម្រើន មាន​ស្រុក​វជ្ជី ឈ្មោះបុព្វជីរៈ ត្រកូលជាមិត្រ ត្រកូលជាសំឡាញ់ ត្រកូលដែលគួរ​ចូល​ទៅ​រក របស់ឆន្នៈមានអាយុ មាននៅ​ក្នុង​ស្រុកនោះ ។</p>
        <p><a class='ref km' id='km២២៨' href='#km២២៨'>២២៨</a>ព្រះមានព្រះភាគត្រាស់ថា ម្នាលសារីបុត្រ ត្រកូលទាំងនោះ គឺត្រកូល​ជាមិត្រ ត្រកូល​ជា​សំឡាញ់​ត្រកូល ដែលគួរចូលទៅរកឆន្នៈភិក្ខុ មាន​​មែនហើយ ម្នាលសារីបុត្រ តែថាតថាគត មិនហៅ​ថា​ជា​បុគ្គលគួរ​តិះដៀល ដោយហេតុមាន​ប្រមាណ ប៉ុណ្ណេះទេ ម្នាលសារីបុត្រ អ្នកណា​ដាក់ចុះនូវកាយនេះផង ប្រកាន់នូវកាយ​​ឯទៀតផង តថាគតហៅអ្នកនោះថា គួរគេតិះដៀល ដំណើរនោះ មិនមានដល់​ឆន្នភិក្ខុទេ ឆន្ន​ភិក្ខុ នាំយកនូវ​កាំបិតឥតមានទោសឡើយ ។ លុះព្រះមានព្រះភាគ​ពោល​ពាក្យនេះហើយ ព្រះសារីបុត្រ​មាន​អាយុ ក៏មានសេចក្ដីត្រេកអរ រីករាយ ចំពោះភាសិត​របស់ ព្រះមានព្រះភាគ ។</p>
        <p>ចប់ ឆន្នោវាទសូត្រ ទី ២ ។</p><!--MN144 end-->
        <footer>
            <p>Copyright and other metadata goes here.</p>
        </footer>
    </article>
</body>
</html>