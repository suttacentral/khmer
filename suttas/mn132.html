<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn132' lang='km'>
        <header>
            <ul>
            </ul>
            <h1>អានន្ទភទ្ទេករត្តសូត្រ ទី ២</h1>
        </header>
        <p><a class='ref km' id='km10' href='#km10'>១០</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ​ក្នុង​​វត្តជេតពន របស់​អនាថបិណ្ឌិកសេដ្ឋី ទៀបក្រុងសាវត្ថី ។ ក៏សម័យនោះឯង ព្រះអានន្ទ​មាន​អាយុ បាន​ពន្យល់ណែនាំពួកភិក្ខុ ឲ្យ​កាន់​យក ឲ្យអាចហាន ឲ្យរីករាយ ដោយ​ធម្មីកថា ក្នុង​ឧបដ្ឋាន​សាលា ហើយ សំដែងនូវឧទ្ទេស គឺ​មាតិកា និងវិភង្គ គឺ​ភាជនីយ របស់បុគ្គល​ដែល​មាន​រាត្រី​មួយដ៏ចម្រើន ។</p>
        <p><a class='ref km' id='km11' href='#km11'>១១</a>គ្រានោះឯង ព្រះមានព្រះភាគ ទ្រង់ចេញចាកផលសមាបត្តិក្នុង​សាយណ្ហសម័យ ចូលទៅ​ឯឧបដ្ឋានសាលា លុះចូលទៅដល់ហើយ ក៏គង់ លើ​អាសនៈ​ដែល​គេ ក្រាលថ្វាយ ។ លុះ​ព្រះមានព្រះភាគ គង់​ស្រេច​ហើយ ទើប​ត្រាស់​ហៅ​ភិក្ខុទាំងឡាយថា ម្នាលភិក្ខុទាំងឡាយ អ្នក​ណា​ហ្ន៎ ពន្យល់ ណែនាំ​ពួកភិក្ខុ ឲ្យកាន់យក ឲ្យអាចហាន ឲ្យរីករាយ ដោយធម្មីកថា​ក្នុង​ឧបដ្ឋាន​សាលា ហើយ​សំដែងនូវ​ឧទ្ទេស​និង​វិភង្គ របស់បុគ្គលដែលមានរាត្រី មួយដ៏ចម្រើន ។ ពួកភិក្ខុ​ក្រាបបង្គំ​ទូលថា បពិត្រព្រះអង្គដ៏ចម្រើន ព្រះអានន្ទ មានអាយុ លោកពន្យល់ ណែនាំពួកភិក្ខុ ឲ្យកាន់​យក ឲ្យ​អាចហាន ឲ្យ រីករាយ ដោយធម្មីកថា ក្នុង​ឧបដ្ឋានសាលា ហើយសំដែង​នូវ​ឧទ្ទេស​និង​វិភង្គ របស់បុគ្គលអ្នកមាន រាត្រីមួយ​ដ៏​ចម្រើន ។ គ្រា​នោះ​ឯង ព្រះមានព្រះភាគ ទ្រង់​ត្រាស់​នឹង​ព្រះអានន្ទ​មានអាយុថា ម្នាលអានន្ទ ចុះអ្នកពន្យល់​ណែនាំ ពួកភិក្ខុ ឲ្យ​កាន់​​យក ឲ្យអាចហាន ឲ្យរីករាយ​ដោយធម្មីកថា ហើយសំដែង​នូវឧទ្ទេសនិងវិភង្គ របស់​បុគ្គល​អ្នក​មាន​រាត្រី​​មួយ​ដ៏​ចម្រើន​ដូចម្ដេ​ចខ្លះ ។ </p>
        <p><a class='ref km' id='km12' href='#km12'>១២</a>ព្រះអានន្ទក្រាបបង្គំទូលថា បពិត្រព្រះអង្គដ៏ចម្រើន ខ្ញុំព្រះអង្គ ពន្យល់ ណែ​នាំ​ពួកភិក្ខុ ឲ្យ​កាន់​យក ឲ្យអាចហាន ឲ្យរីករាយដោយធម្មីកថា ហើយសំដែងនូវ​ឧទ្ទេស​ និងវិភង្គ របស់បុគ្គល​អ្នក​មាន​រាត្រី​មួយ​ដ៏ចម្រើន យ៉ាងនេះថា</p>
        <p>បុគ្គល​​​មិនត្រូវ​អាឡោះ​អាល័យនូវបញ្ចក្ខន្ធ​ ដែល​កន្លង​ទៅ ហើយទេ​ ​មិនគប្បី​​​ប្រាថ្នា​នូវ​បញ្ចក្ខន្ធ ​ដែល​ជា​អនាគត​ឡើយ​ ព្រោះបញ្ចក្ខន្ធណា​ជា អតីត បញ្ចក្ខន្ធនោះ កន្លង​ហួស​ទៅ​ហើយ បញ្ចក្ខន្ធ​ណា​ជាអនាគត បញ្ចក្ខន្ធ នោះ ក៏មិនទាន់មកដល់បុគ្គល​ណា ពិចារណា​ឃើញ​ច្បាស់នូវ​ធម៌​ ជា​​បច្ចុប្បន្នក្នុងទីនោះ ៗ បុគ្គលនោះ លុះដឹង​ច្បាស់​នូវ​ព្រះនិព្វាន ដែលមិន រសេមរសាម មិនបាន​កម្រើក​នោះ​ហើយ គប្បីចម្រើននូវ ផលសមាបត្តិ ដែល​មាន​ព្រះនិព្វានជា​​អារម្មណ៍​​នោះឲ្យរឿយ ៗ ឯការ​ព្យាយាម​ជា​គ្រឿង​ដុត កិលេស បុគ្គល​គួរតែ​ធ្វើក្នុង​​ថ្ងៃនេះឯង អ្នកណាអាចដឹងថា សេចក្ដីស្លាប់នឹង មានក្នុងថ្ងៃស្អែក​បាន​ ព្រោះថាការតទល់​របស់​យើងចំពោះមច្ចុ ដែលមាន សេនាដ៏ច្រើននោះ មិនមាន​សោះឡើយ អ្នក​ប្រាជ្ញ​ស្ងប់​ទុក្ខ​​តែង​ហៅ​បុគ្គល​ដែលមានវិហារធម៌យ៉ាងនេះ មាន​ព្យាយាមដុតកម្ដៅកិលេស មិន​ខ្ជិល ច្រអូស អស់​ថ្ងៃ​និង​យប់​នោះឯង ថាជាអ្នកមាន​រាត្រីមួយដ៏ចម្រើន ។</p>
        <p><a class='ref km' id='km13' href='#km13'>១៣</a>ម្នាលអាវុសោ បុគ្គលអាឡោះអាល័យបញ្ចក្ខន្ធជាអតីត តើដូច ម្ដេច ។ បុគ្គល​ប្រព្រឹត្ត​ទៅ​តាម​នូវតណ្ហាក្នុងរូបនោះថា អាត្មាអញមានរូប យ៉ាងនេះ ក្នុង​កាល​ជា​អតីត ប្រព្រឹត្ត​ទៅ​តាម​នូវ​តណ្ហា​ក្នុង​វេទនា​នោះថា អាត្មាអញមានវេទនា​យ៉ាងនេះ ក្នុង​កាលជាអតីត ប្រព្រឹត្ត​ទៅ​តាមនូវ​តណ្ហា​ក្នុង​សញ្ញា​នោះ​ថា អាត្មាអញ​មានសញ្ញា​យ៉ាងនេះ ក្នុងកាលជាអតីត ប្រព្រឹត្ត​ទៅ​តាមនូវ​តណ្ហា​ក្នុង​សង្ខារ​ទាំងឡាយ​នោះ​ថា អាត្មាអញ​​មាន​សង្ខារយ៉ាង នេះ ក្នុងកាលជាអតីត ប្រព្រឹត្ត​ទៅតាមនូវតណ្ហា​ក្នុងវិញ្ញាណនោះថា អាត្មា អញ​​មានវិញ្ញាណយ៉ាងនេះ ក្នុងកាល​ជាអតីត ។​ ម្នាលអាវុសោ បុគ្គល​អាឡោះ​អាល័យ​បញ្ចក្ខន្ធ​ជាអតីត យ៉ាងនេះឯង ។</p>
        <p><a class='ref km' id='km14' href='#km14'>១៤</a>ម្នាលអាវុសោ បុគ្គលមិនអាឡោះអាល័យបញ្ចក្ខន្ធ ដែលជា អតីត តើដូចម្ដេច ។ បុគ្គលមិន​ប្រព្រឹត្ត​ទៅតាមនូវតណ្ហាក្នុងរូបនោះថា អាត្មា អញ​មាន​រូប​យ៉ាង​​នេះ ក្នុងកាល​ជា​អតីត​ មិន​ប្រព្រឹត្ត​ទៅ​តាមនូវតណ្ហាក្នុង វេទនានោះថា អាត្មាអញ​​មានវេទនាយ៉ាងនេះ ក្នុងកាល​ជា​អតីត មិន ប្រព្រឹត្តទៅតាមនូវ​​តណ្ហា​​ក្នុង​សញ្ញានោះថា អាត្មាអញ មានសញ្ញាយ៉ាងនេះ ក្នុងកាល​ជាអតីត មិនប្រព្រឹត្ត​ទៅ​តាម​នូវ​តណ្ហា​ក្នុងសង្ខារទាំង ឡាយនោះថា អាត្មាអញ​មាន​សង្ខារ​យ៉ាងនេះ ក្នុងកាល​ជា​អតីត មិន​ប្រព្រឹត្ត​ទៅ​តាម​នូវ តណ្ហាក្នុងវិញ្ញាណនោះថា អាត្មាអញ​មាន​វិញ្ញាយ៉ាងនេះ ក្នុងកាលជាអតីត ។ ម្នាលអាវុសោ បុគ្គល​​មិន​អាឡោះ​អាល័យ​បញ្ចក្ខន្ធ​ជាអតីត យ៉ាង​នេះឯង ។</p>
        <p><a class='ref km' id='km15' href='#km15'>១៥</a>ម្នាលអាវុសោ បុគ្គលប្រាថ្នានូវបញ្ចក្ខន្ធជាអនាគត តើដូចម្ដេច ។ បុគ្គល​ប្រព្រឹត្ត​ទៅ​​តាម​នូវ​តណ្ហា ក្នុងរូបនោះថា សូមឲ្យអាត្មាអញមានរូប យ៉ាង​នេះ ក្នុងកាល​ជាអនាគត មាន​វេទនា​យ៉ាងនេះ ។បេ។ មាន​សញ្ញា យ៉ាងនេះ ។បេ។ មានសង្ខារយ៉ាងនេះ ។បេ។ ប្រព្រឹត្ត​ទៅ​តាម​នូវ​តណ្ហា​ក្នុង​វិញ្ញាណ​នោះ​ថា សូមឲ្យអាត្មាអញ មានវិញ្ញាណ​យ៉ាងនេះ ក្នុងកាលជា អនាគត ។ ម្នាល​អាវុសោ បុគ្គលប្រាថ្នា​នូវ​បញ្ចក្ខន្ធ ​​ដែលជា​អនាគត យ៉ាងនេះឯង ។</p>
        <p><a class='ref km' id='km16' href='#km16'>១៦</a>ម្នាលអាវុសោ បុគ្គលមិនប្រាថ្នានូវបញ្ចក្ខន្ធ ជាអនាគត តើដូច ម្ដេច ។ បុគ្គល​មិន​ប្រព្រឹត្ត​ទៅ​តាម​នូវតណ្ហា ក្នុងរូបនោះថា សូមឲ្យអាត្មាអញ មានរូបយ៉ាង​នេះ ក្នុងកាល​ជា​អនាគត មាន​វេទនា​យ៉ាង​នេះ ។បេ។ មាន សញ្ញាយ៉ាងនេះ ។បេ។ មាន​សង្ខារ​យ៉ាងនេះ ។បេ។ មិន​ប្រព្រឹត្ត​ទៅតាមនូវ តណ្ហា ក្នុង​វិញ្ញាណ​​នោះ សូម​ឲ្យអាត្មាអញ​មាន​វិញ្ញាណយ៉ាងនេះ ក្នុងកាល​ជាអនាគត ។ ម្នាលអាវុសោ បុគ្គល​មិន​ប្រាថ្នា​នូវ​បញ្ចក្ខន្ធ​ជាអនាគត យ៉ាង នេះឯង ។</p>
        <p><a class='ref km' id='km17' href='#km17'>១៧</a>ម្នាលអាវុសោ បុគ្គលរសេមរសាមក្នុងពួកធម៌ជាបច្ចុប្បន្ន តើ ដូចម្ដេច ។ ម្នាលអាវុសោ បុថុជ្ជន​​ក្នុងលោកនេះ ជាអ្នកមិនបានស្ដាប់ មិន បានជួបប្រទះ​នឹង​ពួក​អរិយៈ ជាអ្នក​មិន​យល់​ធម៌របស់​ព្រះអរិយៈ មិនបាន ហាត់ក្នុងធម៌របស់ព្រះអរិយៈ មិន​បានជួបប្រទះនឹង​ពួក​សប្បុរស មិនយល់​ធម៌​របស់​សប្បុរស មិនបានហាត់ក្នុង​ធម៌​របស់​សប្បុរស រមែងពិចារណា​ឃើញនូវ​រូបថា​ជា​ខ្លួន នូវខ្លួនថាមានរូប នូវ​រូប​ថាមានក្នុងខ្លួន នូវខ្លួនថាមាន ក្នុងរូប នូវវេទនា ។បេ។ នូវសញ្ញា ។បេ។ នូវសង្ខារទាំងឡាយ ។បេ។ រមែង​ពិចារណាឃើញនូវវិញ្ញាណថាជាខ្លួន នូវខ្លួនថាមាន​វិញ្ញាណ នូវវិញ្ញាណថា មានក្នុងខ្លួន នូវ​ខ្លួនថា​មានក្នុង​វិញ្ញាណ ។ ម្នាលអាវុសោ បុគ្គល​រសេមរសាម​ក្នុងពួកធម៌ជាបច្ចុប្បន្ន យ៉ាងនេះឯង ។</p>
        <p><a class='ref km' id='km18' href='#km18'>១៨</a>ម្នាលអាវុសោ បុគ្គលមិនរសេមរសាម ក្នុងពួកធម៌ជាបច្ចុប្បន្ន តើដូចម្ដេច ។ ម្នាលអាវុសោ អរិយសាវ័ក​ក្នុងលោកនេះ ជាអ្នកបានស្ដាប់ បានជួប​ប្រទះនឹងពួកព្រះ​អរិយៈ យល់​ធម៌របស់ព្រះអរិយៈ បាន​ហាត់​ល្អក្នុង ធម៌របស់ព្រះអរិយៈ ជាអ្នកបានឃើញ ពួកសប្បុរស យល់​ធម៌របស់សប្បុរស បានហាត់​ល្អ​ក្នុង​ធម៌របស់​សប្បុរស មិនពិចារណាឃើញនូវរូបថាខ្លួន មិន​ពិចារណាឃើញនូវខ្លួនថាមានរូប មិន​ពិចារណា​ឃើញនូវ រូបថាមានក្នុងខ្លួន មិនពិចារណា​នូវ​ខ្លួន​​ថា​មានក្នុងរូប មិនពិចារណា​ឃើញនូវវេទនា ។បេ។ មិន ពិចារណាឃើញនូវសញ្ញា ។បេ។ មិនពិចារណា​ឃើញនូវ​សង្ខារ​ទាំងឡាយ ។បេ។ មិន​ពិចារណា​ឃើញនូវវិញ្ញាណថាជាខ្លួន មិនពិចារណា​ឃើញ​នូវ​ខ្លួនថាមានវិញ្ញាណ មិនពិចារណា​ឃើញ​នូវ​វិញ្ញាណ​ថាមានក្នុងខ្លួន មិន​ពិចារណា​ឃើញ​នូវខ្លួនថាមានក្នុងវិញ្ញាណឡើយ ។ ម្នាលអាវុសោ បុគ្គល​មិន​រសេមរសាម ក្នុង​ពួកធម៌ជាបច្ចុប្បន្ន យ៉ាងនេះឯង ។ </p>
        <p><a class='ref km' id='km19' href='#km19'>១៩</a>បុគ្គលមិនគប្បីអាឡោះអាល័យបញ្ចក្ខន្ធជាអតីត មិនគប្បី​ប្រាថ្នា​នូវ​បញ្ចក្ខន្ធ​ជា​អនាគតទេ ព្រោះថា បញ្ចក្ខន្ធណាជាអតីត បញ្ចក្ខន្ធនោះ កន្លង​ហួស​ទៅ​ហើយ​ បញ្ចក្ខន្ធ​ណា​ជា​អនាគត បញ្ចក្ខន្ធនោះ ក៏​មិនទាន់​មក ដល់ មួយទៀត បុគ្គលណា ឃើញច្បាស់នូវធម៌ជាបច្ចុប្បន្ន ក្នុង​ទីនោះ ៗ បុគ្គលនោះ លុះ​ដឹងច្បាស់នូវព្រះ​និព្វាន​ដែល​មិនរសេមរសាម មិនកម្រើក ហើយ គប្បី​ចម្រើនឲ្យរឿយ ៗ នូវផលសមាបត្តិ ដែល​ជាអារម្មណ៍នៃ ព្រះនិព្វាននោះ ឯការ​ព្យាយាម​ជា​គ្រឿង​ដុតកិលេស បុគ្គល​គួរ​តែធ្វើក្នុង ថ្ងៃនេះឯង អ្នក​ណានឹងដឹងថា សេចក្ដី​ស្លាប់​នឹង​មាន​ក្នុង​ថ្ងៃ​ស្អែក​បាន ព្រោះ ថា ការត​ទល់​របស់​យើង​ចំពោះ​មច្ចុ​ដែល​មាន​សេនាច្រើននោះ មិនមាន​សោះ​ឡើយ​ មុនី​ជា​អ្នកស្ងប់ទុក្ខ តែងហៅ បុគ្គលដែលមានវិហារធម៌យ៉ាង​នេះ មាន​ព្យាយាម​ដុត​កម្ដៅ​កិលេស ជាអ្នកមិនខ្ជិលច្រអូស អស់ថ្ងៃនិងយប់ នោះឯង ថាជាអ្នក​មាន​រាត្រី​មួយ​​ដ៏​ចម្រើន ។ បពិត្រ​​ព្រះអង្គដ៏ចម្រើន ខ្ញុំ ព្រះអង្គបានពន្យល់ពួកភិក្ខុឲ្យកាន់យក់ ឲ្យអាចហាន ឲ្យរីករាយដោយ​​ធម្មី​កថា ហើយសំដែងនូវឧទ្ទេស និងវិភង្គ របស់​បុគ្គល​ដែលមាន​រាត្រី​ដ៏ចម្រើន យ៉ាងនេះឯង ។</p>
        <p><a class='ref km' id='km20' href='#km20'>២០</a>ម្នាលអានន្ទ ប្រពៃហើយ ប្រពៃហើយ ម្នាលអានន្ទ អ្នកបាន ពន្យល់ ណែ​នាំពួកភិក្ខុ ឲ្យ​កាន់​យក ឲ្យអាចហាន ឲ្យរីករាយ ដោយធម្មីកថា ហើយសំដែងនូវ​ឧទ្ទេស​និងវិភង្គ របស់​បុគ្គល​ដែលមានរាត្រី​មួយដ៏ចម្រើនថា បុគ្គលមិន​គប្បី​អាឡោះ​អាល័យ បញ្ចក្ខន្ធដែលជាអតីត ។បេ។ មុនីជាអ្នក ស្ងប់ទុក្ខ រមែង​ហៅបុគ្គលនោះឯង ថាជាអ្នកមានរាត្រីមួយដ៏ចម្រើន ដូច្នេះ​នោះ​ត្រឹម​ត្រូវ​ហើយ ។</p>
        <p><a class='ref km' id='km21' href='#km21'>២១</a>ម្នាលអានន្ទ បុគ្គលអាឡោះអាល័យបញ្ចក្ខន្ធជាអតីត តើដូច ម្ដេច ។បេ។ ម្នាលអានន្ទ បុគ្គល​អាឡោះអាល័យបញ្ចក្ខន្ធជាអតីតយ៉ាងនេះ ឯង ។ ម្នាលអានន្ទ បុគ្គល មិន​អាឡោះអាល័យ​បញ្ចក្ខន្ធ ជាអតីត តើដូចម្ដេច ។បេ។ ម្នាលអានន្ទ បុគ្គលមិនអាឡោះ អាល័យ​បញ្ចក្ខន្ធ​ជាអតីតយ៉ាងនេះ ឯង ។ ម្នាលអានន្ទ បុគ្គលប្រាថ្នា​នូវបញ្ចក្ខន្ធជាអនាគត តើដូចម្ដេច ។បេ។ ម្នាលអានន្ទ បុគ្គល​ប្រាថ្នា​នូវ​បញ្ចក្ខន្ធ​ជា​​អនាគតយ៉ាងនេះឯង ។ ម្នាលអានន្ទ បុគ្គលមិន​បា្រថ្នានូវបញ្ចក្ខន្ធជាអនាគត តើដូចម្ដេច ។បេ។ ម្នាលអានន្ទ បុគ្គលមិនប្រាថ្នា​នូវបញ្ចក្ខន្ធ​ជា​អនាគត​យ៉ាងនេះឯង ។ ម្នាលអានន្ទ បុគ្គល រសេមរសាម ក្នុង​ពួកធម៌​ជាបច្ចុប្បន្ន តើដូចម្ដេច ។បេ។ ម្នាលអានន្ទ បុគ្គល រសេមរសាមក្នុង​ពួក​ធម៌​ជា​បច្ចុប្បន្ន​យ៉ាង​នេះ​ឯង ។​ ម្នាលអានន្ទ បុគ្គល​​មិន​​រសេមរសាមក្នុងពួកធម៌ជាបច្ចុប្បន្ន តើដូចម្ដេច ។បេ។ ម្នាលអានន្ទ បុគ្គល​មិន​​រសេមរសាម​​ក្នុងពួកធម៌ជាបច្ចុប្បន្ន យ៉ាងនេះឯង ។</p>
        <p><a class='ref km' id='km22' href='#km22'>២២</a>បុគ្គលមិនគប្បីអាឡោះអាល័យបញ្ចក្ខន្ធ ជាអតីត ។បេ។ មុនីជា អ្នកស្ងប់ ទុក្ខ តែង​ហៅ​បុគ្គល​នោះឯង ថាជាអ្នកមានរាត្រីមួយដ៏ចម្រើន ។ លុះព្រះមានព្រះភាគ ត្រាស់ភាសិត​នេះ​ចប់​ហើយ ព្រះអានន្ទ​មានអាយុ ក៏មាន​ចិត្តត្រេអរ រីករាយ នឹងភាសិត របស់ព្រះមានព្រះភាគ ។ </p>
        <p>ចប់ អានន្ទភទ្ទេករត្ត សូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>