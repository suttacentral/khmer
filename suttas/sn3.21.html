<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.21' lang='km'>
        <header>
            <ul>
                <li>បុគ្គលវគ្គ ទី ៣</li>
            </ul>
            <h1>បុគ្គលសូត្រ ទី ១</h1>
        </header>
        <p><a class='ref km' id='km397' href='#km397'>៣៩៧</a>ទៀបក្រុងសាវត្ថី . . . គ្រានោះឯង ព្រះបាទបសេនទិកោសល ស្ដេចចូលទៅ​គាល់​ព្រះមានព្រះភាគ លុះចូលទៅដល់ថ្វាយបង្គំព្រះមានព្រះភាគ ហើយគង់នៅក្នុង​ទីសមគួរ ។ ព្រះមានព្រះភាគទ្រង់ត្រាស់នឹងព្រះបាទបសេនទិកោសល ដែលគង់ក្នុង​ទីសម​​គួរហើយ ដូច្នេះថា បពិត្រមហារាជ បុគ្គល ៤ ពួក មានប្រាកដក្នុងលោក បុគ្គល ៤ ពួក តើដូចម្ដេច គឺបុគ្គលងងឹត មានងងឹតទៅខាងមុខ ១ បុគ្គលងងឹត មានពន្លឺទៅខាងមុខ ១​ បុគ្គលភ្លឺ មានងងឹតទៅខាងមុខ ១ បុគ្គលភ្លឺ មានពន្លឺទៅខាងមុខ ១​ ។</p>
        <p><a class='ref km' id='km398' href='#km398'>៣៩៨</a>បពិត្រមហារាជ បុគ្គលងងឹត មានងងឹត ទៅខាងមុខដូចម្ដេច ។ បពិត្រមហារាជ បុគ្គលពួកខ្លះក្នុងលោកនេះ កើតក្នុងត្រកូលទាប គឺក្នុងត្រកូលចណ្ឌាល ឬ ត្រកូលជាងផែង ត្រកូលព្រាន ឬត្រកូលធ្វើរថ ត្រកូលអ្នកចោលសម្រាម ជាត្រកូលអ្នកក្រីក្រ មិនសូវមានបាយទឹកនិងភោជន ចិញ្ចឹមជីវិតដោយលំបាក រកបាយបរិភោគ និងសំពត់ស្លៀកបានដោយលំបាក បុគ្គលនោះ មានសម្បុរក៏អាក្រក់ មិនគួរមើល ទាបតឿ មានអាពាធច្រើន ខ្វាក់ភ្នែក ឬក្ងែងក្ងង់ ខ្ចក ឬខ្វិន រកបាយ ទឹក សំពត់ស្លៀក យាន កម្រងផ្កា គ្រឿងក្រអូប គ្រឿងស្រឡាប ទីដេក ទីសំណាក់អាស្រ័យនិងគ្រឿងឧបករណ៍ នៃប្រទីប មិនបានជាប្រក្រតី ។​ បុគ្គលនោះប្រព្រឹត្តទុច្ចរិតដោយកាយ​ ​ប្រព្រឹត្តទុច្ចរិតដោយវាចា ប្រព្រឹត្តទុច្ចរិតដោយចិត្ត ។ លុះបុគ្គលនោះប្រព្រឹត្តទុច្ចរិតដោយកាយ​ ​ប្រព្រឹត្តទុច្ចរិតដោយវាចា ប្រព្រឹត្តទុច្ចរិតដោយចិត្តហើយ បែកធ្លាយរាងកាយ ខាងមុខបន្ទាប់អំពីសេចក្ដីស្លាប់ ក៏ចូលទៅកាន់កំណើតតិរច្ឆាន ប្រេត អសុរកាយ និងនរក ។ បពិត្រមហារាជ ប្រៀបដូចជាបុរសចេញអំពីទីងងឹតឈឹង ទៅកាន់ទីងងឹតឈឹង ឬចេញអំពីទីងងឹតព្រិល ៗ ទៅកាន់ទីងងឹតព្រិល ៗ ចេញអំពីទីមន្ទិលក្រហម ទៅកាន់ទីមន្ទិលក្រហម យ៉ាងណា បពិត្រមហារាជ​​ តថាគតពោលថា បុគ្គលនេះ ក៏យ៉ាងនោះដែរ ។​​ បពិត្រមហារាជ យ៉ាងនេះឯង ហៅថា បុគ្គលងងឹត មានងងឹតទៅខាងមុខ ។</p>
        <p><a class='ref km' id='km399' href='#km399'>៣៩៩</a>បពិត្រមហារាជ បុគ្គលងងឹត មានពន្លឺទៅខាងមុខ តើដូចម្ដេច ។ បពិត្រមហារាជ បុគ្គលពួកខ្លះក្នុងលោកនេះ មកកើតក្នុងត្រកូលទាប គឺក្នុងត្រកូល​ចណ្ឌាល ឬ ត្រកូលជាងផែង ត្រកូលព្រាន ឬត្រកូលធ្វើរថ ត្រកូលអ្នកចោលសម្រាម ជាត្រកូលអ្នកក្រីក្រ មិនសូវមានបាយទឹកនិងភោជន ចិញ្ចឹមជីវិតដោយលំបាក រកបាយ​បរិភោគ និងសំពត់ស្លៀកបានដោយលំបាក ។ បុគ្គលនោះ មានសម្បុរអាក្រក់ មិនគួរ​មើល ទាបតឿ មានអាពាធច្រើន ខ្វាក់ភ្នែក ឬក្ងែងក្ងង់ ខ្ចក ឬខ្វិន រកបាយ ទឹក សំពត់ស្លៀក យាន កម្រងផ្កា គ្រឿងក្រអូប គ្រឿងស្រឡាប ទីដេក ទីសំណាក់អាស្រ័យ ឬគ្រឿងឧបករណ៍ នៃប្រទីប មិនបានជាប្រក្រតី ។​ បុគ្គលនោះ តែងប្រព្រឹត្ត​សុចរិត​ដោយកាយ ប្រព្រឹត្តសុចរិតដោយវាចា ប្រព្រឹត្តសុចរិតដោយចិត្ត ។ លុះបុគ្គលនោះ ប្រព្រឹត្ត​សុចរិតដោយកាយ ប្រព្រឹត្តសុចរិតដោយវាចា ប្រព្រឹត្តសុចរិតដោយចិត្តហើយ បែក​ធ្លាយរាងកាយខាងមុខ បន្ទាប់អំពីសេចក្ដីស្លាប់ ក៏ចូលទៅកាន់សុគតិសួគ៌ទេលោក ។ បពិត្រមហារាជ ប្រៀបដូចជាបុរស ឈានអំពីផែនដីឡើងទៅលើបល្ល័ង្ក ឬឈានអំពី​បល្ល័ង្កឡើង​ទៅលើខ្នងសេះ ឈានអំពីខ្នងសេះឡើងទៅលើ­­­­-កដំរី ឬឈានអំពីកដំរីឡើង​ទៅ​លើ​ប្រាសាទ យ៉ាងណាមិញ បពិត្រមហារាជ តថាគតពោលថាបុគ្គលនេះ ក៏យ៉ាង​នោះ​ដែរ ។ បពិត្រមហារាជ យ៉ាងនេះឯង ហៅថាបុគ្គលងងឹត មានពន្លឺទៅខាងមុខ ។</p>
        <p><a class='ref km' id='km400' href='#km400'>៤០០</a>បពិត្រមហារាជ ចុះបុគ្គលភ្លឺ មានងងឹតទៅខាងមុខវិញ តើដូចម្ដេច ។ បពិត្រមហារាជ បុគ្គលពួកខ្លះ ក្នុងលោកនេះ កើតក្នុងត្រកូលខ្ពស់ គឺត្រកូលខត្តិយ​មហាសាល ឬត្រកូលព្រាហ្មណមហាសាល ឬក៏ត្រកូល គហបតិមហាសាល ជាត្រ​កូល​​​ស្ដុកស្ដម្ភ មានធនច្រើន មានភោគៈច្រើន មានមាសប្រាក់ច្រើន មានគ្រឿង​ឧបករណ៍ ជាទីត្រេកអរច្រើន មានទ្រព្យនិងស្រូវច្រើន ។ បុគ្គលនោះ មានរូបក៏ល្អ គួរ​រមិលមើល គួរជ្រះថ្លា ប្រកបដោយសម្បុរល្អក្រៃលែង រកបាយ ទឹក សំពត់ស្លៀក យាន កម្រងផ្កា គ្រឿងក្រអូប និងគ្រឿងស្រឡាប ទីដេក ទីសំណាក់អាស្រ័យ និងគ្រឿង​ឧបករណ៍នៃប្រទីប បានជាប្រក្រតី ។​ បុគ្គលនោះ តែងប្រព្រឹត្តទុច្ចរិតដោយកាយ ប្រព្រឹត្ត​ទុច្ចរិត​​ដោយវាចា ប្រព្រឹត្តទុច្ចរិតដោយចិត្ត ។ លុះបុគ្គលនោះ ប្រព្រឹត្តទុច្ចរិតដោយកាយ ប្រព្រឹត្ត​​ទុច្ចរិតដោយវាចា ប្រព្រឹត្តទុច្ចរិតដោយចិត្តហើយ បែកធ្លាយរាងកាយ ខាងមុខ​បន្ទាប់អំពីសេចក្ដីស្លាប់ ក៏ចូលទៅកាន់កំណើតតិរច្ឆាន ប្រេត អសុរកាយ និងនរក ។ បពិត្រមហារាជ ប្រៀបដូចបុរស ចុះអំពីប្រាសាទមកកាន់កដំរី ចុះអំពីកដំរីមកកាន់​ខ្នងសេះ ចុះអំពីខ្នងសេះមកកាន់បល្ល័ង្ក ចុះអំពីបល្ល័ង្កមកកាន់ផែនដី ចេញអំពីផែនដីចូល​ទៅ​កាន់ទីងងឹតឈឹង យ៉ាងណាមិញ បពិត្រមហារាជ តថាគតពោលថា បុគ្គលនេះ ក៏​យ៉ាង​នោះដែរ ។ បពិត្រមហារាជ យ៉ាងនេះឯង ហៅថាបុគ្គលភ្លឺ មានងងឹតទៅខាងមុខ ។</p>
        <p><a class='ref km' id='km401' href='#km401'>៤០១</a>បពិត្រមហារាជ បុគ្គលភ្លឺ មានពន្លឺទៅខាងមុខ តើដូចម្ដេច ។ បពិត្រ​មហារាជ បុគ្គលពួកខ្លះ ក្នុងលោកនេះ កើតក្នុងត្រកូលខ្ពស់ គឺត្រកូលខត្តិយមហាសាល​ ឬ ត្រកូលព្រាហ្មណមហាសាល ឬក៏ត្រកូលគហបតិមហាសាល ជាត្រកូលស្ដុកស្ដម្ភ មាន​ធនច្រើន មានភោគៈច្រើន មានមាសនិងប្រាក់ច្រើន មានគ្រឿងឧបករណ៍ជាទី​ត្រេកអរ​​​ច្រើន មានទ្រព្យនិងស្រូវ ច្រើន ។ បុគ្គលនោះ មានរូបក៏ល្អ គួររមិលមើល គួ​រ​ជ្រះ​ថ្លា ប្រកបដោយសម្បុរល្អក្រៃលែង រកបាយ ទឹក សំពត់ស្លៀក យាន កម្រងផ្កា គ្រឿង​ក្រអូប និងគ្រឿងស្រឡាប ទីដេក ទីសំណាក់អាស្រ័យ និងគ្រឿងឧបករណ៍នៃប្រទីប បានជាប្រក្រតី ។​ បុគ្គលនោះ ប្រព្រឹត្តសុចរិតដោយកាយ ប្រព្រឹត្តសុចរិតដោយវាចា ប្រព្រឹត្ត​​សុចរិតដោយចិត្ត ។ លុះបុគ្គលនោះ ប្រព្រឹត្តសុចរិតដោយកាយ ប្រព្រឹត្តសុចរិត​ដោយវាចា ប្រព្រឹត្តសុចរិតដោយចិត្តហើយ បែកធ្លាយរាងកាយទៅ ខាងមុខបន្ទាប់អំពី​សេចក្ដីស្លាប់ ក៏ចូលទៅកាន់សុគតិសួគ៌ទេវលោក ។ បពិត្រមហារាជ ប្រៀបដូចបុរស ឆ្លងអំពីបល្ល័ង្កទៅកាន់បល្ល័ង្ក ឬឆ្លងអំពីខ្នងសេះទៅកាន់ខ្នងសេះ ឆ្លងអំពីកដំរីទៅ​កាន់កដំរី ឆ្លងអំពីប្រាសាទទៅកាន់ប្រាសាទ យ៉ាងណាមិញ បពិត្រមហារាជ តថាគត​ពោល​ថា បុគ្គលនេះ ក៏យ៉ាងនោះដែរ ។ បពិត្រមហារាជ យ៉ាងនេះឯង ហៅថាបុគ្គលភ្លឺ មានពន្លឺ​ទៅ​ខាងមុខ ។ បពិត្រមហារាជ បុគ្គលទាំង ៤ ពួកនេះឯង តែងមានប្រាកដក្នុងលោក​ ។</p>
        <p><a class='ref km' id='km402' href='#km402'>៤០២</a>ព្រះអង្គ​ទ្រង់ត្រាស់នូវពាក្យនេះ ។ បេ ។</p>
        <p>បពិត្រព្រះរាជា បុរសទ័លក្រ ឥតមានសទ្ធា មានតែសេចក្ដីកំណាញ់និងសេចក្ដីស្មូរកន្រ្ទឹស មាន​តម្រិះអាក្រក់ យល់ខុស មិនអើពើ រមែង ជេរគម្រាមពួកសមណៈ ឬព្រា​ហ្មណ៍ ឬក៏ពួកបុគ្គលដទៃ ដែលពណ៌នាហើយសូម ជាអ្នកមិនត្រូវការ​ ជាអ្នកខឹង ហាមឃាត់ជនដែលកំពុងឲ្យ នូវភោជន ដល់ពួកស្មូម បពិត្រ​ព្រះ​រាជា​ជា​ជាងជន បុរសបែបនោះ កាលបើស្លាប់ទៅហើយ ទៀតតែចូលទៅកាន់នរកដ៏ជ្រៅពន្លឹក​ (យ៉ាងនេះ) ឈ្មោះថាបុគ្គលងងឹត មាន​ងងឹត​​ទៅខាងមុខ បពិត្រព្រះរាជា បុរសជាអ្នកទ័លក្រ ថាមិនកំណាញ់ មាន​សទ្ធា រមែងឲ្យទាន ជាជនមានតម្រិះប្រសើរ មានចិត្តមិនរាយមាយ រមែង​ក្រោក​ឡើងគោរពពួកសមណព្រាហ្មណ៍ ឬ ពួកបុគ្គលដទៃដែលពណ៌នា​ហើយសូម សិក្សាដើម្បីប្រព្រឹត្តស្មើ ហាមឃាត់ជន​កំពុងឲ្យភោជន​ដល់​ពួកស្មូម​ បពិត្រព្រះរាជា ជាធំជាងជន បុរសបែបនោះ កាលបើស្លាប់​ទៅ រមែងចូលទៅកាន់ត្រៃទិព្វស្ថាន (យ៉ាងនេះ)ឈ្មោះថា បុគ្គលងងឹត មានពន្លឺទៅខាងមុខបពិត្រព្រះរាជា បើបុរសជាអ្នកស្ដុកស្ដម្ភ ឥតមានសទ្ធា មានតែសេចក្ដីកំណាញ់ និងសសចក្ដីស្មូរកន្រ្ទឹស មានតម្រះអាក្រក់ យល់ខុស មិនអើពើ រមែងជេរគម្រាមពួកសមណព្រាហ្មណ៍ ឬពួក​បុគ្គលដទៃដែលពណ៌នាហើយសូម ជាអ្នកមិនត្រូវការ ជាអ្នកខឹង ហាម​ឃាត់​ជនកំពុងឲ្យនូវភោគជនដល់ពួកស្មូម បពិត្រព្រះរាជាជាធំជាងជន បុរសបែបនោះ កាលបើស្លាប់ទៅ រមែងចូលទៅកាន់នរក​ដ៏ជ្រៅ​ពន្លឹក​ (យ៉ាងនេះ)ឈ្មោះថាបុគ្គលភ្លឺ មានងងឹតទៅខាងមុខ បពិត្រព្រះរាជា បើ​បុរសជា អ្នកស្ដុកស្ដម្ភ មានសទ្ធា មិនមានសេចក្ដីកំណាញ់ រមែងឲ្យទាន ជាជនមានតម្រិះប្រសើរ មានចិត្តមិនរាយមាយ រមែងក្រោកឡើងគោរពបង្គំពួកសមណព្រាហ្មណ៍ ឬ ពួកបុគ្គលដែលពណ៌នាហើយសូម សិក្សា​ដើម្បី​ប្រព្រឹត្តស្មើ មិនហាមឃាត់នូវជន កំពុងឲ្យនូវភោជន ដល់ពួកស្មូម បពិត្រ​ព្រះរាជាជាធំជាងជន បុរសបែបនោះ កាលបើស្លាប់ទៅ រមែងចូលទៅ​​កាន់ត្រៃទិព្វស្ថាន (យ៉ាងនេះ) ឈ្មោះថាបុគ្គលភ្លឺ មានពន្លឺទៅខាងមុខ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>