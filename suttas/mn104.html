<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn104' lang='km'>
        <header>
            <ul>
            </ul>
            <h1>សាមគ្គាមសូត្រ ទី ៤</h1>
        </header>
        <p><a class='ref km' id='km៥១' href='#km៥១'>៥១</a>ខ្ញុំបានស្តាមក យ៉ាងនេះ ។ សម័យមួយ ព្រះមានព្រះភាគ ទ្រង់​គង់​ក្នុងសាមគ្រាម ក្នុងដែនសក្កៈ ។ សម័យនោះឯង និគណ្ឋនាដបុត្រ ទើប​តែ​នឹងធ្វើ​មរណកាល ក្នុងដែនបាវា ។ ព្រោះកាលកិរិយានៃនិគណ្ឋនាដ​បុត្រ​នោះ ពួក​និគ្រន្ថ (ជាអន្តេវាសិក) ក៏បែកបាក់គ្នាជាពីរពួក កើតប្រកួត​ប្រកាន់​គ្នា ឈ្លោះ​ទាស់ទែង ចាក់ដោតគ្នានិងគ្នាដោយលំពែងគឺមាត់ថា អ្នកឯង មិនដឹងធម៌​វិន័យនេះទេ យើងទើបដឹងធម៌វិន័យនេះ អ្នកឯងនឹងដឹងធម៌វិន័យ​នេះ​ដូចម្តេចបាន អ្នកឯងប្រតិបត្តិខុស យើងទើបប្រតិបត្តិត្រូវ ពាក្យរបស់​យើង ប្រកបដោយ​ប្រយោជន៍ ពាក្យរបស់អ្នកឯង មិនប្រកបដោយ​ប្រយោជន៍​ទេ ពាក្យដែលគួរ​និយាយមុន អ្នកឯងបែរជានិយាយក្រោយ ពាក្យ​ដែលគួរនិយាយក្រោយ អ្នកឯង​បែរជានិយាយមុន អ្នកឯងសន្សំតែ​វត្តដែលខុសៗ បើអ្នកឯងលើកវាទៈឡើង គេរមែងតិះដៀលបាន បើអ្នកឯង​អាច ចូរប្រព្រឹត្តឲ្យរួចចាកវាទៈចុះ ។ ពួក​និគ្រន្ថទាំងនោះ ធ្វើនូវជម្លោះគ្នា​នឹងគ្នា ។ សេចក្តីស្លាប់តែមួយនាក់ តែហាក់ដូច​ប្រព្រឹត្តទៅ ក្នុងពួកនិគ្រន្ថ ជាអន្តេវាសិក របស់និគណ្ឋនាដបុត្រ ។ ពួកសាវ័ក​របស់ និគណ្ឋនាដ​បុត្រ​ណា ជាគ្រហស្ថ ស្លៀកពាក់ស ។ ពួកសាវ័កទាំងនោះ មានសភាពនឿយ​ណាយ ប្រាសចាកសេចក្តីត្រេកអរ មានសភាពរួញរាក្នុង​ធម្មវិន័យ ដែលពួក និគណ្ឋនាដបុត្រសម្តែងខុស ប្រកាន់ខុស មិនមែនជា​និយ្យានិកធម៌ មិនមែន​ប្រព្រឹត្តដើម្បីស្ងប់រម្ងាប់ មិនមែនព្រះសម្មាសម្ពុទ្ធ​សម្តែង ជាថូបៈបែកធ្លាយ មិនមែនជាទីពំនាក់ឡើយ ។</p>
        <p><a class='ref km' id='km៥២' href='#km៥២'>៥២</a>គ្រានោះ សមណុទ្ទេស ឈ្មោះចុន្ទៈ នៅចាំវស្សាក្នុងដែនបាវា ចូលទៅរកព្រះអានន្ទមានអាយុ ដែលគង់នៅក្នុងសាមគ្រាម លុះចូលទៅ​ដល់​​ហើយ ក៏អភិវាទព្រះអានន្ទមានអាយុ រួចអង្គុយក្នុងទីសមគួរ ។ លុះចុន្ទ-​សមណុទ្ទេស អង្គុយក្នុងទីសមគួរហើយ និយាយនឹងព្រះអានន្ទមានអាយុ ដូច្នេះ​ថា បពិត្រលោកដ៏ចម្រើន និគណ្ឋនាដបុត្រ ទើបតែនឹងធ្វើមរណកាល​ក្នុង​ដែន​បាវា ព្រោះកាលកិរិយារបស់និគណ្ឋនាដបុត្រនោះ ពួកនិគ្រន្ថក៏បែង​បាក់គ្នា​ជា​ពីរ​ពួក ។បេ។ ជាថូបៈបែកធ្លាយ មិនមែនជាទីពំនាក់ឡើយ ។ កាលចុន្ទ​សមណុទ្ទេស​ និយាយយ៉ាងនេះហើយ ព្រះអានន្ទមានអាយុ និយាយ​នឹង​ចុន្ទសមណុទ្ទេស​យ៉ាងនេះថា ម្នាលអាវុសោចុន្ទៈ ពាក្យនេះ ជាពាក្យមានមូល គួរនឹងទៅគាល់​ព្រះមានព្រះភាគណាស់ ម្នាលអាវុសោ​ចុន្ទៈ មកយើងនឹងចូលទៅគាល់ព្រះមាន​ព្រះភាគ លុះចូលទៅដល់ហើយ នឹងក្រាបបង្គំទូលសេចក្តីនេះ ចំពោះព្រះមាន​ព្រះភាគ ។ ចុន្ទសមណុទ្ទេស ក៏ទទួលពាក្យព្រះអានន្ទមានអាយុថា ព្រះករុណា លោកម្ចាស់ ។</p>
        <p><a class='ref km' id='km៥៣' href='#km៥៣'>៥៣</a>លំដាប់នោះ ព្រះអានន្ទមានអាយុនិងចុន្ទសមណុទ្ទេស បាន​ចូល​ទៅ​គាល់ព្រះមានព្រះភាគ លុះចូលទៅដល់ហើយ ក្រាបថ្វាយបង្គំ​ព្រះមានព្រះភាគ ហើយអង្គុយក្នុងទីសមគួរ ។ លុះព្រះអានន្ទមានអាយុ គង់ក្នុងទីសមគួរហើយ ក៏ក្រាបបង្គំទូលព្រះមានព្រះភាគដូច្នេះថា បពិត្រ​ព្រះអង្គដ៏ចម្រើន ចុន្ទសមណុ​ទ្ទេសនេះឯង បាននិយាយយ៉ាងនេះថា បពិត្រ​លោកដ៏ចម្រើន និគណ្ឋនាដ​បុត្រ ទើបតែនឹងធ្វើមរណកាលក្នុងដែនបាវា ព្រោះកាលកិរិយារបស់និគណ្ឋនាដបុត្រ​នោះ ពួកនិគ្រន្ថក៏បែកបាក់គ្នាជាពីរ​ពួក កើតទៅជាការប្រកួតប្រកាន់ឈ្លោះ​ទាស់ទែង ចាក់ដោតគ្នានិងគ្នាដោយ​លំពែងគឺមាត់ថា អ្នកឯងមិនដឹងធម៌វិន័យ​នេះទេ យើងទើបដឹងធម៌វិន័យនេះ ។បេ។ ជាថូបៈបែកធ្លាយ មិនមែនជាទីពំនាក់​ឡើយ បពិត្រព្រះអង្គដ៏ចម្រើន ខ្ញុំព្រះអង្គមានសេចក្តីត្រិះរិះ យ៉ាងនេះថា អំណើរ​ឥតអំពីព្រះមានព្រះភាគ​ទៅ សូមកុំឲ្យវិវាទកើតឡើងក្នុងសង្ឃឡើយ ព្រោះ​វិវាទនោះ នឹងប្រព្រឹត្តទៅ​ដើម្បីមិន​ជាគុណដល់ជនច្រើន មិនជាសុខដល់ជនច្រើន មិនជាប្រយោជន៍ មិនជាសេចក្តីចម្រើនដល់ជនច្រើន ជាទុក្ខដល់ទេវតានិង​មនុស្សទាំងឡាយ ។</p>
        <p><a class='ref km' id='km៥៤' href='#km៥៤'>៥៤</a>ព្រះមានព្រះភាគ ទ្រង់ត្រាស់ថា ម្នាលអានន្ទ អ្នកយល់​សេចក្តី​នោះថាដូចម្តេច ធម៌ទាំងឡាយដែលតថាគតត្រាស់ដឹងហើយ សម្តែង​ហើយ ដល់អ្នកទាំងឡាយ ដូចជាសតិប្បដ្ឋាន ៤ សម្មប្បធាន ៤ ឥទ្ធិបាទ ៤ ឥន្រ្ទិយ ៥ ពលៈ ៥ ពោជ្ឈង្គ ៧ មគ្គដ៏ប្រសើរប្រកបដោយអង្គ ៨ ម្នាលអានន្ទ អ្នកដែល​ឃើញភិក្ខុពីររូបមានវាទៈផ្សេងគ្នា ក្នុងធម៌ទាំងឡាយនេះដែរឬ ។ បពិត្រព្រះ​អង្គដ៏ចម្រើន ធម៌ទាំងឡាយ ដែលព្រះមានព្រះភាគត្រាស់ដឹង​ហើយ សម្តែង​ហើយ ដល់ខ្ញុំព្រះអង្គទាំងឡាយ ដូចជាសតិប្បដ្ឋាន ៤ សម្មប្បធាន ៤ ឥទ្ធិបាទ ៤ ឥន្រ្ទិយ ៥ ពលៈ ៥ ពោជ្ឈង្គ ៧ មគ្គដ៏ប្រសើរ​ប្រកបដោយអង្គ ៨ ខ្ញុំព្រះអង្គមិន​ដែលឃើញភិក្ខុពីររូបមានវាទៈផ្សេងគ្នា ក្នុងធម៌វិន័យនេះឡើយ បពិត្រព្រះអង្គ​ដ៏ចម្រើន មានតែពួកបុគ្គល ដែលជា​អ្នកអែបអបនូវព្រះមានព្រះភាគទេ លុះ​អំណើះរឥតអំពីព្រះមានព្រះភាគ​ទៅ នឹងញ៉ាំងវិវាទឲ្យកើតឡើងក្នុងព្រះសង្ឃ ព្រោះអាជីវៈជាហេតុខ្លះ ព្រោះ​អធិប្បាតិមោក្ខជាហេតុខ្លះ វិវាទនោះនឹងប្រព្រឹត្ត​ទៅ ដើម្បីមិនជាគុណដល់​ជន​ច្រើន មិនជាសុខដល់ជនច្រើន មិនជាប្រយោជន៍ មិនជាសេចក្តីចម្រើន​ដល់ជនច្រើន ជាទុក្ខដល់ទេវតានិងមនុស្សទាំងឡាយ ។ ម្នាល​អានន្ទ កាលវិវាទណាកើតឡើង ព្រោះអាស្រ័យអាជីវៈជាហេតុ ឬព្រោះ​អាស្រ័យ អធិប្បាតិមោក្ខជាហេតុ វិវាទនោះ គ្រាន់តែជាការបន្តិចបន្តួចទេ ម្នាលអានន្ទ មួយទៀត កាលវិវាទណា កើតឡើងក្នុងសង្ឃ ព្រោះអាស្រ័យមគ្គ ឬ​ព្រោះ​អាស្រ័យបដិបទា វិវាទនោះនឹងប្រព្រឹត្តទៅ ដើម្បីមិនជាគុណដល់ជន​ច្រើន មិនជាសុខដល់ជនច្រើន មិនជាប្រយោជន៍ មិនជាសេចក្តីចម្រើនដល់ជន​ច្រើន ជាទុក្ខដល់ទេវតានិងមនុស្សទាំងឡាយ ។</p>
        <p><a class='ref km' id='km៥៥' href='#km៥៥'>៥៥</a>ម្នាលអានន្ទ វិវាទមូលនេះមាន ៦ ប្រការ វិវាទមូល ៦ ប្រការ​ដូចម្តេច ម្នាលអានន្ទ ភិក្ខុក្នុងសាសនានេះ ជាអ្នកច្រើនក្រោធ ជាអ្នកច្រើន​ចង​ពៀរ​ ។ ម្នាលអានន្ទ ភិក្ខុណា ជាអ្នកច្រើនក្រោធ ជាអ្នកច្រើនចង​ពៀរ​ ភិក្ខុនោះ​ ឈ្មោះថា​មិនគោរព មិនកោតក្រែងចំពោះព្រះសាស្តាផង មិន​គោរព មិនកោតក្រែងចំពោះព្រះធម៌ផង មិនគោរព មិនកោតក្រែងចំពោះ​ព្រះ​សង្ឃផង មិនធ្វើឲ្យពេញលេញក្នុងសិក្ខាផង ។ ម្នាលអានន្ទ ភិក្ខុណា មិន​គោរព មិនកោតក្រែងចំពោះព្រះសាស្តា ចំពោះព្រះធម៌ . . . មិនគោរព មិនកោត​ក្រែងចំពោះព្រះសង្ឃផង មិនធ្វើឲ្យពេញលេញក្នុងសិក្ខាផង ភិក្ខុ​នោះ ឈ្មោះ​ថាបង្កើតវិវាទក្នុងសង្ឃ ។ វិវាទ (ដែលកើតក្នុងសង្ឃ) តែង​ប្រព្រឹត្ត​ទៅដើម្បីមិន​ជាគុណដល់ជនច្រើន មិនជាសុខដល់ជនច្រើន មិនជា ប្រយោជន៍ មិនជាសេចក្តី​ចម្រើនដល់ជនច្រើន ជាទុក្ខដល់ពួកទេវតា​និង​មនុស្ស ។ ម្នាលអានន្ទ បើអ្នក​ទាំងឡាយ ពិចារណាឃើញវិវាទមូល មាន​សភាពយ៉ាងនេះ ព្ធដ៏ខាងក្នុងក្តី ព្ធដ៏​ខាងក្រៅក្តី ម្នាលអានន្ទ ក្នុងរឿងនោះ អ្នកទាំងឡាយ គួរព្យាយាមលះវិវាទ​មូលដ៏លាមកនោះចេញ ម្នាលអានន្ទ បើអ្នកទាំងឡាយ ពិចារណាមិនឃើញ​វិវាទមូលមានសភាពយ៉ាងនេះ ព្ធដ៏​ខាង​ក្នុងក្តី ព្ធដ៏ខាងក្រៅក្តី ម្នាលអានន្ទ ក្នុង​ដំណើរនោះ អ្នកទាំងឡាយគួរ​ប្រតិបត្តិ ដើម្បីកុំឲ្យវិវាទមូលដ៏លាមកនោះឯង ហូរហៀរតទៅទៀត ការលះ​បង់វិវាទមូលដ៏លាមកនុ៎ះ រមែងមាន ដោយប្រការ​យ៉ាងនេះ ការមិនឲ្យវិវាទ​មូលដ៏លាមក ហូរហៀរតទៅទៀត រមែងមាន ដោយប្រការ​យ៉ាងនេះ ។</p>
        <p><a class='ref km' id='km៥៦' href='#km៥៦'>៥៦</a>ម្នាលអានន្ទ មួយទៀត ភិក្ខុជាអ្នកច្រើនលុបគុណគេ ជាអ្នកច្រើន​លើកខ្លួន . . . ជាអ្នកច្រើនច្រណែន ជាអ្នកកំណាញ់ . . . ជាអ្នក អួតអាង ជាអ្នកមាន​មាយា . . . ជាអ្នកមានប្រាថ្នាដ៏លាមក ជាអ្នកមាន​សេចក្តី​ឃើញខុស . . . ជាអ្នក​ប្រកាន់តាមសេចក្តីយល់ឃើញរបស់ខ្លួន ជាអ្នកស្ទាបអង្អែល (នូវសីលនិងទិដ្ឋិ) ជាអ្នកប្រកាន់មាំ ជាអ្នកលះបង់បាន​ដោយកម្រ ។ ម្នាលអានន្ទ ភិក្ខុណាជា​អ្នកប្រកាន់​តាមសេចក្តីយល់ឃើញ របស់ខ្លួន ជាអ្នកស្ទាបអង្អែល ជាអ្នកប្រកាន់មាំ ជាអ្នក​លះបង់បានដោយ​កម្រ ភិក្ខុនោះ ឈ្មោះថាមិនគោរព មិនកោតក្រែង​ចំពោះព្រះ​សាស្តាផង មិនគោរព មិនកោតក្រែងចំពោះព្រះធម៌ផង មិនគោរពមិនកោត​ក្រែង​ចំពោះ​ព្រះសង្ឃផង ជាអ្នកមិនធ្វើឲ្យពេញលេញក្នុងសិក្ខា ។ ម្នាល​អានន្ទ ភិក្ខុណា មិនគោរព មិនកោតក្រែងចំពោះព្រះសាស្តា ព្រះធម៌ . . .ព្រះសង្ឃ . . . ជាអ្នកមិនធ្វើឲ្យពេញលេញក្នុងសិក្ខា ភិក្ខុនោះឈ្មោះថាបង្កើត​វិវាទក្នុងសង្ឃ ។ វិវាទ (ដែលកើតឡើង) រមែងប្រព្រឹត្តទៅដើម្បីមិនជាគុណ​ដល់​ជនច្រើន មិនជា​សុខដល់ជនច្រើន មិនជាប្រយោជន៍ មិនជាសេចក្តី ចម្រើនដល់​ជនច្រើន ជាទុក្ខ​ដល់ពួកទេវតានិងមនុស្ស ។ ម្នាលអានន្ទ បើអ្នកទាំងឡាយ ពិចារណាឃើញ​វិវាទមូល មានសភាពយ៉ាងនេះ ព្ធដ៏ខាង​ក្នុងក្តី ព្ធដ៏ខាងក្រៅក្តី ម្នាលអានន្ទ ក្នុងដំណើរនោះ អ្នកទាំងឡាយ គួរ​ព្យាយាម​ លះបង់វិវាទមូលដ៏​លាមកនោះ​ចេញ ។ ម្នាលអានន្ទ បើអ្នកទាំង​ឡាយ​ពិចារណាមិនឃើញវិវាទ​មូលមាន​សភាពយ៉ាងនេះ ព្ធដ៏ខាងក្នុងក្តី ព្ធដ៏ខាងក្រៅក្តី ម្នាលអានន្ទ ក្នុង​ដំណើរ​នោះ អ្នកទាំងឡាយ គួរប្រតិបត្តិ​ដើម្បីកុំឲ្យវិវាទមូលដ៏លាមកនោះឯង ហូរហៀរ​តទៅ ការលះបង់វិវាទដ៏​លាមក​នេះ រមែងមាន ដោយប្រការ​យ៉ាងនេះ ការមិនឲ្យវិវាទមូលដ៏​លាមក​នេះ ហូរហៀរតទៅ រមែងមាន ដោយ​ប្រការយ៉ាង​នេះ ។ ម្នាលអានន្ទ នេះ​ឯង​វិវាទមូល ៦ យ៉ាង ។</p>
        <p><a class='ref km' id='km៥៧' href='#km៥៧'>៥៧</a>ម្នាលអានន្ទ អធិករណ៍នេះមាន ៤ យ៉ាង អធិករណ៍ ៤ យ៉ាង​ដូចម្តេចខ្លះ អធិករណ៍ ៤ យ៉ាងគឺ វិវាទាធិករណ៍ ១ អនុវាទាធិករណ៍ ១ អាបត្តាធិករណ៍ ១ កិច្ចាធិករណ៍ ១ ម្នាលអានន្ទ នេះឯងជាអធិករណ៍ ៤ យ៉ាង ។ ម្នាលអានន្ទ អធិករណសមថៈនេះមាន ៧ យ៉ាង គឺ សម្មុខាវិន័យ ១ សតិវិន័យ ១ អមូឡ្ហវិន័យ ១ បដិញ្ញាតករណៈ ១ យេភុយ្យសិកា ១ តស្ស-បាបិយសិកា ១ តិណវត្ថារកៈ ១ ដែលសង្ឃគប្បីឲ្យ ដើម្បីរម្ងាប់​អធិករណ៍​​ដែលកើតឡើងហើយ ។</p>
        <p><a class='ref km' id='km៥៨' href='#km៥៨'>៥៨</a>ម្នាលអានន្ទ ចុះសម្មុខាវិន័យ តើដូចម្តេច ។ ម្នាលអានន្ទ ភិក្ខុ​ទាំងឡាយ​ក្នុងសាសនានេះ ជជែកគ្នាថា នេះជាធម៌ ឬថានេះមិនមែនជាធម៌ ថានេះជាវិន័យ ឬថា នេះមិនមែនជាវិន័យ ។ ម្នាលអានន្ទ ភិក្ខុទាំងអស់​នោះឯង គប្បីព្រមព្រៀងគ្នា ប្រជុំប្រៀបធៀបតាមបែបដែលជាធម៌ លុះ​ប្រៀប​ធៀប​តាមបែបដែលជាធម៌រួចហើយ គប្បីរម្ងាប់អធិករណ៍នោះ ដោយ​វិធីដែលឲ្យ​រម្ងាប់តាមបែបដែលជាធម៌នោះ ។ ម្នាលអានន្ទ សម្មុខាវិន័យ យ៉ាងនេះឯង ។ ការរម្ងាប់អធិករណ៍ពួកខ្លះ ក្នុងសាសនានេះ រមែងមាន​ដោយសម្មុខាវិន័យ យ៉ាងនេះឯង ។</p>
        <p><a class='ref km' id='km៥៩' href='#km៥៩'>៥៩</a>ម្នាលអានន្ទ ចុះយេភុយ្យសិកាតើដូចម្តេច ។ ម្នាលអានន្ទ បើភិក្ខុ​ទាំងនោះ មិនអាចរម្ងាប់អធិករណ៍នោះក្នុងអាវាសនោះបានទេ ។ ម្នាលអានន្ទ ក្នុងអាវាសណា មានភិក្ខុច្រើន ភិក្ខុទាំងនោះ គប្បីទៅកាន់អាវាសនោះ ។ ភិក្ខុ​ទាំងអស់នោះ គួរមកប្រជុំគ្នាក្នុងអាវាសនោះ លុះប្រជុំគ្នាហើយ គួរប្រៀប​ធៀបតាមបែបដែលជាធម៌ លុះប្រៀបធៀបតាមបែបដែលជាធម៌ហើយ គប្បី​រម្ងាប់អធិករណ៍នោះដោយវិធីដែលឲ្យរម្ងាប់ តាមបែបដែលជាធម៌នោះ ។ ម្នាល​អានន្ទ យេភុយ្យសិកា យ៉ាងនេះឯង ។ ការរម្ងាប់អធិករណ៍ពួកខ្លះ ក្នុងសាសនា​នេះ រមែងមានដោយយេភុយ្យសិកា យ៉ាងនេះឯង ។</p>
        <p><a class='ref km' id='km៦០' href='#km៦០'>៦០</a>ម្នាលអានន្ទ ចុះសតិវិន័យតើដូចម្តេច ។ ម្នាលអានន្ទ ក្នុង​សាសនា​​នេះ ភិក្ខុទាំងឡាយ ចោទភិក្ខុដោយគរុកាបត្តិ មានសភាពយ៉ាងនេះ គឺ​អាបត្តិ​បារាជិកក្តី អាបត្តិរង បារាជិកក្តីថា លោកមានអាយុ រឭកនូវ​គរុកាបត្តិមាន​សភាពយ៉ាងនេះ គឺអាបត្តិបារាជិកក្តី អាបត្តិរងបារាជិកក្តី ដែលលោកត្រូវ​ហើយ ឃើញឬទេ ។ ភិក្ខុនោះនិយាយយ៉ាងនេះថា ម្នាល​អាវុសោ ខ្ញុំរឭកនូវ​គរុកាបត្តិមានសភាពយ៉ាងនេះ គឺអាបត្តិបារាជិកក្តី អាបត្តិ​រងបារាជិកក្តី ដែល​ខ្ញុំត្រូវហើយមិនឃើញទេ ។ ម្នាលអានន្ទ យ៉ាងនេះ សង្ឃ​គប្បីឲ្យសតិវិន័យដល់​ភិក្ខុនោះ ។ ម្នាលអានន្ទ សតិវិន័យ យ៉ាងនេះឯង ។ ការរម្ងាប់អធិករណ៍ពួកខ្លះ ក្នុងសាសនានេះ រមែងមានដោយសតិវិន័យ យ៉ាងនេះឯង ។</p>
        <p><a class='ref km' id='km៦១' href='#km៦១'>៦១</a>ម្នាលអានន្ទ ចុះអមូឡ្ហវិន័យតើដូចម្តេច ។ ម្នាលអានន្ទ ក្នុង​សាសនា​​នេះ ភិក្ខុទាំងឡាយ ចោទភិក្ខុដោយគរុកាបត្តិមានសភាពយ៉ាងនេះ គឺអាបត្តិ​បារាជិកក្តី អាបត្តិរងបារាជិកក្តីថា លោកមានអាយុរឭកនូវគរុកាបត្តិ​មាន​សភាព​យ៉ាងនេះ គឺអាបត្តិបារាជិកក្តី អាបត្តិរងបារាជិកក្តី ដែលលោក​ត្រូវ​ហើយ ឃើញឬទេ ។ ភិក្ខុនោះនិយាយយ៉ាងនេះថា ម្នាលអាវុសោ ខ្ញុំរឭកនូវ​គរុកាបត្តិមានសភាពយ៉ាងនេះ គឺអាបត្តិបារាជិកក្តី អាបត្តិរង​បារាជិក​ក្តី ដែល​ខ្ញុំ​ត្រូវហើយ មិនឃើញទេ ។ ភិក្ខុនោះញ៉ាំងភិក្ខុនេះ ដែល​កំពុងបណ្តោះបណ្តៃ មិនឲ្យ​បណ្តោះបណ្តៃបានថា លោកដ៏មានអាយុ ណ្ហើយ លោកចូរទទួលដឹងដោយ​ស្រួលចុះ បើលោករឭកឃើញនូវគរុកា​បត្តិមានសភាពយ៉ាងនេះ គឺអាបត្តិ​បារាជិកក្តី អាបត្តិរងបារាជិកក្តី ដែល​លោកត្រូវហើយ ។ ភិក្ខុនោះនិយាយ​យ៉ាងនេះថា ម្នាលអាវុសោ ខ្ញុំជា​មនុស្សឆ្កួត មានចិត្តវិបល្លាស ប្រែប្រួលកាល​ដែលខ្ញុំឆ្កួត មានចិត្តវិបល្លាស​ប្រែ​ប្រួល​នោះ បានប្រព្រឹត្តអានាចារ បានពោល បានព្យាយាមល្មើស នូវ​កិច្ចដែលមិនមែនជារបស់សមណៈជាច្រើន ខ្ញុំរឭកមិន​ឃើញអំពើនោះទេ អំពើនុ៎ះ ខ្ញុំបានធ្វើដោយសេចក្តីវង្វេង ។ ម្នាលអានន្ទ យ៉ាងនេះឯង សង្ឃ​គប្បី​ឲ្យអមូឡ្ហវិន័យដល់ភិក្ខុនោះ ។ ម្នាលអានន្ទ អមូឡ្ហវិន័យ យ៉ាងនេះឯង ។​ ការរម្ងាប់អធិករណ៍ពួកខ្លះ ក្នុងសាសនានេះ រមែងមានដោយ​អមូឡ្ហវិន័យ យ៉ាងនេះឯង ។</p>
        <p><a class='ref km' id='km៦២' href='#km៦២'>៦២</a>ម្នាលអានន្ទ ចុះបដិញ្ញាតករណៈតើដូចម្តេច ។ ម្នាលអានន្ទ ភិក្ខុក្នុង​សាសនានេះ ត្រូវគេចោទក្តី មិនត្រូវគេចោទក្តី តែងរឭក តែងបើក តែងធ្វើឲ្យ​រាក់នូវអាបត្តិ ។ ម្នាលអានន្ទ ភិក្ខុនោះ គួរចូលមករកភិក្ខុចាស់​ជាងខ្លួន ហើយ​ធ្វើចីពរឆៀងស្មាម្ខាង ថ្វាយបង្គំបាទា អង្គុយច្រហោងផ្គង​អញ្ជលីរួច គួរពោល​យ៉ាងនេះថា បពិត្រលោកដ៏ចម្រើន ខ្ញុំត្រូវអាបត្តិ​ឈ្មោះ​នេះ ខ្ញុំសូមសម្តែងនូវ​អាបត្តិនោះ ។ ភិក្ខុចាស់នោះ ពោលយ៉ាងនេះថា លោកឃើញឬ ។ ភិក្ខុខ្ចីឆ្លើយ​ថា ខ្ញុំឃើញ ។ ភិក្ខុចាស់ពោលថា លោកត្រូវ​សង្រួមតទៅ ។ ភិក្ខុខ្ចីឆ្លើយថា ខ្ញុំ​នឹងសង្រួម ។ ម្នាលអានន្ទ បដិញ្ញាតករណៈ យ៉ាងនេះឯង ។ ការរម្ងាប់​អធិករណ៍ពួកខ្លះ ក្នុងសាសនានេះ រមែងមាន​ដោយ​បដិញ្ញាតករណៈ យ៉ាងនេះឯង ។</p>
        <p><a class='ref km' id='km៦៣' href='#km៦៣'>៦៣</a>ម្នាលអានន្ទ ចុះតស្សបាបិយសិកាតើដូចម្តេច ។ ម្នាលអានន្ទ ក្នុងសាសនានេះ ភិក្ខុទាំងឡាយ ចោទភិក្ខុដោយគរុកាបត្តិ មានសភាព​យ៉ាង​នេះ គឺអាបត្តិបារាជិកក្តី អាបត្តិរងបារាជិកក្តីថា លោកដ៏មានអាយុ ចូររឭក​នូវ​គរុកាបត្តិមានសភាពយ៉ាងនេះ គឺអាបត្តិបារាជិកក្តី អាបត្តិរងបារាជិកក្តី ដែល​លោកត្រូវហើយ ។ ភិក្ខុនោះនិយាយយ៉ាងនេះថា ម្នាលអាវុសោ ខ្ញុំនឹក​នូវ​គរុកាបត្តិមានសភាពយ៉ាងនេះ គឺអាបត្តិបារាជិកក្តី អាបត្តិរងបារាជិកក្តី ដែលខ្ញុំត្រូវហើយ មិនឃើញទេ ។ ភិក្ខុនោះញ៉ាំងភិក្ខុនេះ ដែលកំពុង​បណ្តោះ​​បណ្តៃ មិនឲ្យបណ្តោះបណ្តៃបានថា ម្នាលលោកដ៏មានអាយុ ណ្ហើយ លោក​ចូរ​ទទួលដឹងដោយស្រួលចុះ បើលោករឭកនូវគរុកាបត្តិមាន សភាពយ៉ាងនេះ គឺ​អាបត្តិបារាជិកក្តី អាបត្តិរងបារាជិកក្តី ដែលលោកត្រូវ​ហើយបាន ។ ភិក្ខុនោះ​និយាយយ៉ាងនេះថា ម្នាលអាវុសោ ខ្ញុំរឭកនូវ​គរុកាបត្តិមានសភាពយ៉ាងនេះ គឺ​អាបត្តិបារាជិកក្តី អាបត្តិរងបារាជិកក្តី ដែល​ខ្ញុំត្រូវហើយ មិនឃើញទេ ម្នាល​អាវុសោ តែខ្ញុំរឭកឃើញខ្លះ នូវអាបត្តិ​តិចតួចមានសភាពយ៉ាងនេះ ដែលខ្ញុំ​ត្រូវហើយ ។ ភិក្ខុនោះញ៉ាំងភិក្ខុនេះ​ដែល​កំពុងបណ្តោះបណ្តៃ មិនឲ្យបណ្តោះ​បណ្តៃបានថា ម្នាលលោក មាន​អាយុ ណ្ហើយ លោកចូរទទួលដឹងដោយស្រួល​ចុះ បើលោករឭកនូវគរុកាបត្តិ មានសភាពយ៉ាងនេះ គឺអាបត្តិបារាជិកក្តី អាបត្តិរងបារាជិកក្តី ដែលលោក​ត្រូវហើយបាន ។ ភិក្ខុនោះនិយាយយ៉ាងនេះថា ម្នាលអាវុសោ អម្បាលខ្ញុំ ត្រូវអាបត្តិបន្តិចបន្តួចប៉ុណ្ណេះ ដែលលោកមិនសួរ​សោះ ក៏គង់តែទទួលបាន ចំណង់បើខ្ញុំត្រូវគរុកាបត្តិមានសភាពយ៉ាងនេះ គឺ​អាបត្តិបារាជិកក្តី អាបត្តិរង​បារាជិកក្តី ដែលលោកសួរហើយ នឹងមិនទទួលដឹង​ដូចម្តេចបាន ។ ភិក្ខុអ្នក​ចោទនោះ និយាយយ៉ាងនេះថា ម្នាលអាវុសោ អម្បាល​លោកត្រូវអាបត្តិ​បន្តិចបន្តួចប៉ុណ្ណេះ ដែលខ្ញុំមិនសួរក៏នឹងមិនទទួលដឹង ចំណង់​បើលោក ត្រូវ​គរុកាបត្តិមានសភាពយ៉ាងនេះ គឺអាបត្តិបារាជិកក្តី អាបត្តិរង​បារាជិកក្តី ដែល​ខ្ញុំមិនសួរ នឹងទទួលដឹងដូចម្តេចបាន ម្នាលលោកមានអាយុ ណ្ហើយ លោកចូរទទួលដឹងដោយស្រួលចុះ បើលោករឭកនូវគរុកាបត្តិមាន​សភាព​យ៉ាងនេះ គឺអាបត្តិបារាជិកក្តី អាបត្តិរងបារាជិកក្តី ដែលលោកត្រូវ​ហើយបាន ។ ភិក្ខុនោះ និយាយយ៉ាងនេះថា ម្នាលអាវុសោ ខ្ញុំរឭកឃើញនូវ​គរុកា​បត្តិ​មានសភាពយ៉ាងនេះ គឺអាបត្តិបារាជិកក្តី អាបត្តិរងបារាជិកក្តី ដែលខ្ញុំត្រូវ​ហើយ ពាក្យនេះខ្ញុំនិយាយលេងទេ ពាក្យនេះខ្ញុំនិយាយក្លែងទេ ខ្ញុំរឭក​ឃើញ​នូវគរុកាបត្តិ មានសភាពយ៉ាងនេះ គឺអាបត្តិបារាជិកក្តី អាបត្តិរង​បារាជិកក្តី ដែលខ្ញុំត្រូវហើយ មិនឃើញឡើយ ។ ម្នាលអានន្ទ តស្សបាបិយ-សិកា យ៉ាងនេះឯង ។ ការរម្ងាប់អធិករណ៍ពួកខ្លះ ក្នុងសាសនានេះ រមែង​មាន​ដោយ​តស្សបាបិយសិកា យ៉ាងនេះឯង ។</p>
        <p><a class='ref km' id='km៦៤' href='#km៦៤'>៦៤</a>ម្នាលអានន្ទ ចុះតិណវត្ថារកៈតើដូចម្តេច ។ ម្នាលអានន្ទ ក្នុង​សាសនានេះ ភិក្ខុទាំងឡាយនាំគ្នាបង្កហេតុ ឈ្លោះទាស់ទែងគ្នា ហើយបាន​ប្រព្រឹត្តអនាចារ បានពោល បានព្យាយាមល្មើស នូវកិច្ចមិនមែនជារបស់​សមណៈជាច្រើន ម្នាលអានន្ទ ភិក្ខុទាំងអស់នោះឯង គប្បីព្រមព្រៀងប្រជុំគ្នា លុះប្រជុំគ្នាហើយ ភិក្ខុ ១ រូប ដែលជាអ្នកឈ្លាសជាង ភិក្ខុដែលជាបក្ខពួក ជាមួយ​គ្នា គប្បីក្រោកអំពីអាសនៈ ធ្វើចីវរឆៀងស្មាម្ខាង ប្រណម្យ អញ្ជលី ផ្តៀងសង្ឃ​ថា បពិត្រព្រះសង្ឃដ៏ចម្រើន សូមសង្ឃស្តាប់ខ្ញុំ យើងខ្ញុំទាំងឡាយ ក្នុងទីនេះ នាំគ្នាបង្កហេតុ ឈ្លោះទាស់ទែងគ្នា ហើយបានប្រព្រឹត្តអនាចារ បានពោល បានព្យាយាមល្មើស នូវកិច្ចមិនមែនជារបស់សមណៈជាច្រើន បើកម្មមានកាល​ដ៏សមគួរដល់សង្ឃហើយ ខ្ញុំសូមសម្តែងអាបត្តិរបស់លោក​មានអាយុ​ទាំង​នេះ​ផង អាបត្តិរបស់ខ្លួនខ្ញុំផង ដោយតិណវត្ថារកៈ ក្នុង​កណ្តាល​ជំនុំសង្ឃ ជំនួស​លោកមានអាយុទាំងឡាយនេះផង ដើម្បីខ្លួនខ្ញុំផង វៀរលែងតែអាបត្តិដែល​មានទោសធ្ងន់ និងអាបត្តិដែលជាគិហិប្បដិសំយុត្ត ។ លំដាប់នោះ ភិក្ខុ ១ រូប ជា​អ្នកឈ្លាសជាងភិក្ខុទាំងឡាយ ដែលជា បក្ខពួកជា​មួយគ្នាដទៃទៀត គប្បីក្រោក​អំពីអាសនៈ ធ្វើចីវរឆៀងស្មាម្ខាង ប្រណម្យ អញ្ជលីផ្តៀងសង្ឃថា បពិត្រ​ព្រះសង្ឃដ៏ចម្រើន សូមសង្ឃស្តាប់ខ្ញុំ យើងខ្ញុំ​ទាំងឡាយក្នុងទីនេះ នាំគ្នាបង្កហេតុ ឈ្លោះទាស់ទែងគ្នា បានប្រព្រឹត្ត​អនា-ចារ បានពោល បានព្យាយាមល្មើស នូវកិច្ច​មិនមែនជារបស់សមណៈជា​ច្រើន បើកម្មមានកាលដ៏សមគួរដល់សង្ឃហើយ ខ្ញុំសូម​សម្តែងអាបត្តិ របស់​លោកមានអាយុទាំងឡាយផង អាបត្តិរបស់ខ្ញុំផង ដោយ​តិណវត្ថារកៈ ក្នុងកណ្តាលជំនុំសង្ឃ ជំនួសលោកមានអាយុទាំងឡាយផង ដើម្បីខ្លួនខ្ញុំផង វៀរលែងតែអាបត្តិដែលមានទោសធ្ងន់ និងអាបត្តិដែលជា​គិហិប្បដិសំយុត្ត ។ ម្នាលអានន្ទ តិណវត្ថារកៈ យ៉ាងនេះឯង ។ ការរម្ងាប់​អធិករណ៍ពួកខ្លះ ក្នុង​សាសនានេះ រមែងមានដោយតិណវត្ថារកៈ យ៉ាងនេះឯង។</p>
        <p><a class='ref km' id='km៦៥' href='#km៦៥'>៦៥</a>ម្នាលអានន្ទ ធម៌ ៦ ប្រការនេះ ជាសារាណីយធម៌ (ធម៌នាំឲ្យ​រឭក​​រកគ្នា) ជាធម៌ធ្វើសេចក្តីស្រឡាញ់គ្នា ជាធម៌ធ្វើសេចក្តីគោរពគ្នា​ ប្រព្រឹត្ត​ទៅ​ដើម្បីសង្រ្គោះគ្នា ដើម្បីមិនទាស់ទែងគ្នា ដើម្បីព្រមព្រៀងគ្នា ដើម្បីសេចក្តី​ស្ងប់ស្ងាត់ ធម៌ ៦ ប្រការ តើដូចម្តេចខ្លះ ម្នាលអានន្ទ ភិក្ខុក្នុងសាសនានេះ បាន​តាំងកាយកម្ម ប្រកបដោយមេត្តា ក្នុងពួកសព្រហ្មចារីបុគ្គល ទាំងក្នុងទី​ចំពោះ​មុខ ទាំងក្នុងទីកំបាំងមុខ នេះឯង ឈ្មោះថាសារាណីយធម៌ ជាធម៌ធ្វើ​សេចក្តី​ស្រឡាញ់គ្នា ជាធម៌ធ្វើសេចក្តីគោរពគ្នា ប្រពឹត្តទៅដើម្បីសេចក្តី​សង្គ្រោះគ្នា ដើម្បីមិនទាស់ទែងគ្នា ដើម្បីព្រមព្រៀងគ្នា ដើម្បីសេចក្តីស្ងប់ ស្ងាត់ ១ ។ ម្នាល​អានន្ទ មួយទៀត ភិក្ខុបានតាំងវចីកម្ម ប្រកបដោយមេត្តា ។បេ។ ប្រព្រឹត្តទៅ​ ដើម្បីសេចក្តីស្ងប់ស្ងាត់ ១ ។ ម្នាលអានន្ទ មួយទៀត ភិក្ខុបានតាំងមនោកម្ម ​ប្រកបដោយមេត្តា ក្នុងពួកសព្រហ្មចារីបុគ្គល ទាំង​ក្នុង​ទីចំពោះមុខ ទាំងក្នុងទី​កំបាំងមុខ នេះឯង ឈ្មោះថាសារាណីយធម៌ ជាធម៌ធ្វើសេចក្តីស្រឡាញ់គ្នា ជាធម៌ធ្វើសេចក្តីគោរពគ្នា ប្រព្រឹត្តទៅដើម្បី​សេចក្តីសង្រ្គោះគ្នា ដើម្បីមិន​ទាស់ទែងគ្នា ដើម្បីព្រមព្រៀងគ្នា ដើម្បីសេចក្តី​ស្ងប់ស្ងាត់ ១ ។ ម្នាលអានន្ទ មួយទៀត លាភទាំងឡាយណាដែលប្រកប ដោយធម៌ បានមក​ដោយធម៌ ដោយ​ហោចទៅ សូម្បីអាហារបិណ្ឌបាត ភិក្ខុមិនមែនជាអ្នកហួង​ហែង បរិភោគលាភ​មានសភាពដូច្នេះឡើយ ជាអ្នក​បរិភោគសាធារណ៍ (ជាមួយ) នឹងសព្រហ្មចារី​បុគ្គល អ្នកមានសីលទាំង​ឡាយនេះឯង ឈ្មោះថា សារាណីយធម៌ ជាធម៌ធ្វើ​សេចក្តីស្រឡាញ់គ្នា ជា​ធម៌ធ្វើសេក្តីគោរពគ្នា ប្រព្រឹត្តទៅដើម្បីសង្រ្គោះគ្នា ដើម្បីមិន​ទាស់ទែងគ្នា ដើម្បី​​ព្រមព្រៀងគ្នា ដើម្បីសេចក្តីស្ងប់ស្ងាត់ ១ ។ ម្នាលអានន្ទ មួយ​ទៀត សីលទាំងឡាយណា ដែលមិនដាច់ មិនធ្លុះ មិនពពាល មិនពព្រុះ ជា​សីល​ដែលអ្នកប្រាជ្ញតែងសរសើរ ជាសីលដែលតណ្ហានិងទិដ្ឋិមិនបានប៉ះពាល់ ជា​សីល​ប្រព្រឹត្តទៅ ដើម្បីសមាធិ ភិក្ខុជាអ្នកមានសីលស្មើគ្នា ក្នុងសីលទាំង​ឡាយ មានសភាពដូច្នោះ (ជាមួយ) នឹងសព្រហ្មចារីបុគ្គល ទាំងក្នុងទី​ចំពោះមុខ ទាំងក្នុង​ទីកំបាំងមុខ នេះឯង ឈ្មោះថាសារាណីយធម៌ ជាធម៌ធ្វើ​សេចក្តី​ស្រឡាញ់គ្នា ជាធម៌ធ្វើសេចក្តីគោរពគ្នា ប្រព្រឹត្តទៅដើម្បីសេចក្តី​សង្រ្គោះគ្នា ដើម្បីមិន​ទាស់​ទែងគ្នា ដើម្បីព្រមព្រៀងគ្នា ដើម្បីសេចក្តី​ស្ងប់​ស្ងាត់ ១ ។ ម្នាលអានន្ទ មួយវិញ​ទៀត ទិដ្ឋិណាដ៏ប្រសើរ ជាទិដ្ឋិនាំសត្វ​ចេញចាកវដ្តៈ តែងដឹកនាំបុគ្គល​អ្នកធ្វើ​តាមនោះ ឲ្យអស់កងទុក្ខដោយប្រពៃ ភិក្ខុប្រកប​ដោយ​សេចក្តីយល់​ឃើញស្មើ​គ្នា ដោយទិដ្ឋិមានសភាពដូច្នេះ (ជា​មួយ) នឹងសព្រហ្មចារីបុគ្គល ទាំងក្នុងទី​ចំពោះមុខ ទាំងក្នុងទីកំបាំងមុខ នេះឯង ឈ្មោះថា សារាណីយធម៌ ជាធម៌​ធ្វើ​សេចក្តីស្រឡាញ់គ្នា ជាធម៌ធ្វើ​សេចក្តី​គោរពគ្នា ប្រព្រឹត្តទៅដើម្បីសេចក្តី​សង្គ្រោះគ្នា ដើម្បីមិនទាស់ទែងគ្នា ដើម្បីព្រមព្រៀងគ្នា ដើម្បីសេចក្តីស្ងប់ស្ងាត់ ១ ។ ម្នាលអានន្ទ សារាណីយ​ធម៌ ៦ ប្រការនេះឯង ជាធម៌ធ្វើសេចក្តីស្រឡាញ់​គ្នា ជាធម៌ធ្វើ​សេចក្តី​គោរពគ្នា ប្រព្រឹត្តទៅដើម្បីសេចក្តីសង្រ្គោះគ្នា ដើម្បីមិនទាស់​ទែងគ្នា ដើម្បី​ព្រមព្រៀងគ្នា ដើម្បីសេចក្តីស្ងប់ស្ងាត់ ។</p>
        <p><a class='ref km' id='km៦៦' href='#km៦៦'>៦៦</a>ម្នាលអានន្ទ បើអ្នកទាំងឡាយ បានប្រព្រឹត្តសមាទាននូវ​សារាណី​យ​ធម៌ទាំង ៦ ប្រការនេះ ដោយប្រពៃហើយ ម្នាលអានន្ទ តើអ្នក​ទាំងឡាយ មិនដែល​ជួបគន្លងពាក្យ ជាពាក្យតូច ឬពាក្យថ្លោស ដែលគួរ​ឲ្យអ្នកទាំងឡាយ អត់សង្កត់​មិនបាន ដែរឬទេ ។ បពិត្រព្រះអង្គដ៏ចម្រើន ខ្ញុំព្រះអង្គទាំងឡាយ មិនដែលជួប​ពាក្យនុ៎ះទេ ។ ម្នាលអានន្ទ ព្រោះ​ហេតុនោះ អ្នកទាំងឡាយគួរតែប្រព្រឹត្តសមាទាន​នូវសារាណីយធម៌​ទាំង ៦ ប្រការនេះ ដោយប្រពៃចុះ ព្រោះថា ការប្រព្រឹត្ត​សមាទាននូវសារាណី​យ​ធម៌ របស់អ្នកទាំងឡាយ​នោះ នឹងមានប្រយោជន៍ មាន​សេចក្តីសុខ អស់កាលជា​អង្វែង ។ លុះព្រះមានព្រះភាគ​ សម្តែងព្រះសូត្រ​នេះ​ចប់​ហើយ ព្រះអានន្ទ​មាន​អាយុ ក៏មានចិត្ត ត្រេកអរ រីករាយ ចំពោះភាសិត​របស់​ព្រះមានព្រះភាគ ។</p>
        <p>ចប់ សាមគ្គាមសូត្រ ទី៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>