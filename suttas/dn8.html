<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn8' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">មហាសីហនាទសូត្រ ទី៨</h1>
        </header>
        <p><a class='ref km' id='km62' href='#km62'>៦២</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគគង់នៅ​ក្នុង​ព្រៃឈ្មោះកណ្ណកថលៈ ជាទីឲ្យអភ័យដល់ម្រឹគ ទៀបក្រុងឧជុញ្ញា ។ គ្រានោះ អចេលៈ (បរិព្វាជកអាក្រាត) ឈ្មោះកស្សប ចូលទៅគាល់ព្រះមានព្រះភាគ លុះចូលទៅដល់ហើយ ក៏ពោលពាក្យរាក់ទាក់ សំណេះសំណាលជា​មួយ​នឹង​ព្រះមានព្រះភាគ លុះបញ្ចប់ពាក្យដែលគួររីករាយនិងពាក្យដែលគួរ​រលឹកហើយក៏ឈរនៅក្នុងទីដ៏សមគួរ ។ លុះអចេលកស្សប ឈរក្នុងទីដ៏សមគួរ​ហើយ បានក្រាបបង្គំទូលព្រះមានព្រះភាគដូច្នេះថា បពិត្រព្រះគោតម​ដ៏ចម្រើន ខ្ញុំបានឮពាក្យដូច្នេះថា ព្រះសមណគោតម រមែងតិះដៀល​តបៈ​ទាំង ​ពួង រមែង​ចំអកមើលងាយ​តែមួយយ៉ាង នូវអ្នកកាន់តបៈទាំងអស់គ្នា ដែលមានអាជីវៈ​សៅ​ហ្មង បពិត្រព្រះគោតមដ៏ចម្រើន ពួកសមណព្រាហ្មណ៍​ណា បានពោល​យ៉ាង​នេះថា ព្រះសមណគោតម រមែងតិះដៀលតបៈទាំងពួង រមែងចំអក​មើល​ងាយ​តែ​មួយយ៉ាង នូវអ្នកកាន់តបៈទាំងអស់គ្នា ដែលមាន​អាជីវៈ​សៅហ្មង សមណព្រាហ្មណ៍ទាំងនោះ ជាអ្នកពោលតាមហេតុ ដែលព្រះ​គោតមដ៏ចម្រើន​ពោល​ហើយ ឬមិនពោលបង្កាច់ព្រះគោតមដ៏ចម្រើន ដោយ​ពាក្យ​​មិនពិតទេ ឬពោលនូវធម៌ដ៏សមគួរដល់ធម៌ ឬវាទានុវាទៈណាមួយ ប្រកប​ ដោ​យធម៌ មិន​ដល់នូវឋានៈដែលពួកវិញ្ញូជនគួរតិះដៀលទេឬ ឯយើង​ទាំង​ឡាយ មិនប៉ងនឹង​ពោល​បង្កាច់ព្រះគោតមដ៏ចម្រើនទេ ។ ព្រះអង្គទ្រង់​ត្រាស់​ថា ម្នាលកស្សប ពួក​សម​ណព្រាហ្មណ៍ណា បានពោល​ហើយ​យ៉ាង​នេះថា ព្រះសមណ​គោតម រមែង​តិះដៀលតបៈទាំងពួង រមែងចំអកមើល​ងាយ​តែមួយ​យ៉ាង នូវអ្នកកាន់​តបៈ​ទាំង​អស់គ្នា ដែលមានអាជីវៈសៅហ្មង ពួក​សមណ​​ព្រាហ្មណ៍​ទាំងនោះ មិនមែនពោលតាមវាទៈ ដែលតថាគត​ពោល​ហើយ (ដោយសព្វគ្រប់)ទេ ពោល​​បង្កាច់តថាគត (ខ្លះក៏មាន) មួយវិញទៀត ពួក​សមណព្រាហ្មណ៍​ទាំង​នោះ មិនមែនពោលបង្កាច់តថាគត ដោយពាក្យ​មិន​ទៀងមិនពិត (ក៏មាន) ។ ម្នាលកស្សប តថាគតបានចក្ខុទិព្វដ៏បរិសុទ្ធ កន្លង ​វិស័យ​​របស់មនុស្សមើល​ឃើញ​បុគ្គល​អ្នក​កាន់តបៈ ដែលមានអាជីវៈសៅហ្មង ពួកខ្លះក្នុងលោកនេះ ដែលរំលាងខន្ធទៅ ខាងមុខអំពីសេចក្តីស្លាប់ ទៅកើតក្នុង​អបាយ ទុគ្គតិ វិនិបាត នរក ។ ម្នាលកស្សប តថាគតមានចក្ខុទិព្វដ៏បរិសុទ្ធកន្លង វិស័យ​​របស់មនុស្ស តថាគតមើលឃើញបុគ្គលអ្នកកាន់តបៈ ពួកខ្លះ​ក្នុង​លោកនេះ ជាអ្នកចិញ្ចឹម​ជីវិត​សៅហ្មង ដែលរំលាងខន្ធខាងមុខ​អំពីសេចក្តី​ស្លាប់ ទៅកាន់លោកគឺ​មនុស្ស សុគតិ និងឋានសួគ៌ ។ ម្នាលកស្សប តថាគតមាន​ចក្ខុ​ទិព្វ កន្លង​វិស័យ​របស់មនុស្ស មើលឃើញបុគ្គលអ្នកកាន់តបៈ ពួក​ខ្លះក្នុងលោកនេះ ដែលនៅ​ដោយ​មានសេចក្តីទុក្ខតិច លុះរំលាងខន្ធខាងមុខ​អំពី​​សេចក្តីស្លាប់ ទៅកើតក្នុង​អបាយ ទុគ្គតិ វិនិបាត នរក ។ ម្នាលកស្សប តថាគតមានចក្ខុទិព្វកន្លង វិស័យ​របស់មនុស្ស មើលឃើញបុគ្គលអ្នកកាន់តបៈ ពួកខ្លះក្នុងលោកនេះ ដែលនៅ​ដោយ​មានសេចក្តីទុក្ខតិច លុះរំលាងខន្ធអំពី​សេចក្តី​ស្លាប់ ទៅកាន់លោកគឺ​មនុស្ស សុគតិ និងស្ថានសួគ៌ ។ ម្នាលកស្សប តថាគតដឹងជាក់នូវដំណើរមកផង ដំណើរទៅផង ដំណើរឃ្លាតចេញផង ដំណើរកើតផង របស់ពួកអ្នកកាន់​តបៈទាំងនេះ តាមពិតយ៉ាងនេះឯង តថាគត​ឯងនឹងតិះដៀលតបៈទាំងពួង នឹងចំអកមើលងាយតែមួយយ៉ាង នូវអ្នកកាន់​តបៈ​ទាំងអស់គ្នា ដែលមាន​អាជីវៈ​សៅហ្មងដូចម្តេចបាន (តថាគតតិះដៀល​តែកម្មដែលគួរតិះដៀល សរសើរ​កម្ម ដែលគួរសរសើទេតើ) ។</p>
        <p><a class='ref km' id='km63' href='#km63'>៦៣</a>ម្នាលកស្សប មានសមណព្រាហ្មណ៍ពួកមួយ ជាបណ្ឌិត មាន​ប្រាជ្ញាល្អិត ដឹងច្បាស់នូវវាទៈរបស់អ្នកដទៃ អាចទម្លាយនូវទិដ្ឋិរបស់បុគ្គល​ដទៃ ដោយកម្លាំងប្រាជ្ញារបស់ខ្លួន ដូចជាខ្មាន់ធ្នូអ្នកបាញ់នូវសរសៃសក់បាន ។ សមណព្រាហ្មណ៍ទាំងនោះ ត្រូវគ្នានឹងតថាគតក្នុងស្ថានខ្លះក៏មាន មិនត្រូវគ្នា​ក្នុង​ស្ថានខ្លះក៏បាន ។ សមណព្រាហ្មណ៍ទាំងនោះ ពោលនូវអ្វីខ្លះ ថាល្អ យើង​​ក៏​ពោលថាល្អដែរក៏មាន ។ សមណព្រាហ្មណ៍ទាំងនោះពោលនូវអ្វីខ្លះថាមិន​ល្អ យើងក៏ពោលថាមិនល្អដែរក៏មាន ។ សមណព្រាហ្មណ៍ទាំងនោះ ពោល​នូវ​អ្វីខ្លះថាល្អ តែយើងពោលថាមិនល្អក៏មាន ។ សមណព្រាហ្មណ៍​ទាំងនោះពោល​​​នូវអ្វីខ្លះ ថាមិនល្អ តែយើងពោលថាល្អក៏មាន ។ យើង​ពោល​នូវអ្វីខ្លះថាល្អ ពួកសមណព្រាហ្មណ៍ដទៃ ក៏ពោលថាល្អដែរក៏មាន ។ យើងពោលនូវ​អ្វីខ្លះថាមិនល្អ ពួកសមណព្រាហ្មណ៍ដទៃ ពោលថាមិនល្អដែរក៏មាន ។ យើង​ពោលនូវអ្វីខ្លះថាល្អ តែពួកសមណព្រាហ្មណ៍ដទៃពោលថាមិនល្អក៏មាន ។ យើង​ពោលនូវអ្វីខ្លះថាមិនល្អ តែពួកសមណព្រាហ្មណ៍ដទៃ ពោលថា​ល្អ​ក៏​មាន។ តថាគតចូលទៅរកពួកសមណព្រាហ្មណ៍ទាំងនោះ ក៏និយាយយ៉ាង​នេះថា នែអាវុសោទាំងឡាយ ស្ថានណា ដែលមិនត្រូវគ្នានឹងតថាគត ស្ថាន​នោះលើកទុកសិនចុះ ស្ថានណាដែលត្រូវគ្នានឹងតថាគត ពួកវិញ្ញូជន ត្រូវសួរ​រកលទ្ធិ ដេញដោលរកហេតុ សួរស្ទាក់រកលទ្ធិនិងហេតុទាំងពីរ ប្រៀបធៀប​គ្រូនឹងគ្រូ ឬពួកនឹងពួកក្នុងស្ថាននោះថា ធម៌ទាំងឡាយដែលជាអកុសល រាប់​ថាជាអកុសល មានៈទាស រាប់ថាមានទោស មិនគួរសេព រាប់ថាមិនគួរសេព មិនប្រសើរ រាប់ថាមិនប្រសើរ ជាចំណែកខ្មៅ រាប់ថាជាចំណែកខ្មៅ របស់ជន​ដ៏​ចម្រើនទាំងនេះ តើនរណា លះបង់ធម៌ទាំងនេះ មិនឲ្យសេស​សល់ ហើយ​ប្រព្រឹត្ត​​កាន់​បានសមណគោតមឬ ឬក៏ពួកគណាចារ្យ​ដ៏ចម្រើន​ឯទៀត ។</p>
        <p><a class='ref km' id='km64' href='#km64'>៦៤</a>ម្នាលកស្សប សេចក្តីនេះជាឋានៈមានប្រាកដ កាលបើពួកវិញ្ញូជន សួររកលទ្ធិ ដេញដោលរកហេតុ សួរស្ទាក់រកលទ្ធិនិងហេតុ ក៏និយាយយ៉ាង​នេះ​ថា ធម៌ទាំងឡាយដែលជាអកុសល រាប់ថាជាអកុសល មានទោស រាប់​ថាមានទោស មិនគួរសេព រាប់ថាមិនគួរសេព មិនប្រសើរ រាប់ថាមិនប្រសើរ ជាចំណែកខ្មៅ រាប់ថាជាចំណែកខ្មៅរបស់ជនដ៏ចម្រើនទាំងនេះ ព្រះសមណ​គោតមលះបង់ធម៌ទាំងនេះមិនឲ្យសេសសល់ ហើយប្រព្រឹត្តកាន់បាន ឬក៏ពួក ​គណាចារ្យដ៏ចម្រើនឯទៀតទេ ។ ម្នាលកស្សប ពួកវិញ្ញូជនក្នុងលោកនេះ កាល​បើ​សួររកលទ្ធិ ដេញដោលរកហេតុ សួរស្ទាក់រកលទ្ធិនិងហេតុក៏ច្រើនតែ​សរសើរ​​​​​​ពួកតថាគតក្នុងធម៌ទាំងនោះ ដោយប្រការដូច្នេះឯង ។</p>
        <p><a class='ref km' id='km65' href='#km65'>៦៥</a>ម្នាលកស្សប មួយយ៉ាងទៀត ពួកវិញ្ញូជន កាលបើមិនសួររកលទ្ធិ មិនដេញដោលរកហេតុ មិនសួរស្ទាក់រកលទ្ធិនិងហេតុ មិនប្រៀបធៀប​គ្រូ​នឹង​គ្រូ ឬពួកនឹងពួកថា ធម៌ទាំងឡាយ ដែលជាកុសល រាប់ថាជាកុសល មិនមាន​ទោស រាប់ថាមិនមានទោស គួរសេព រាប់ថាគួរសេព ប្រសើរ រាប់ថាប្រសើរ ជា​ចំណែកស រាប់ថាជាចំណែកស របស់ពួកជនដ៏ចម្រើនទាំងនេះ តើនរណា សមាទាន​ធម៌ទាំងនេះមិនឲ្យសេសសល់ ហើយប្រព្រឹត្តកាន់បានព្រះសមណគោតម ឬក៏ពួកគណាចារ្យដ៏ចម្រើនឯទៀត ។ ម្នាលកស្សប សេចក្តីនេះជា​ឋានៈ​​​​​​មាន​ប្រាកដ ពួកវិញ្ញូជន កាលបើសួររកលទ្ធិ ដេញដោលរកហេតុ សួរស្ទាក់រក​លទ្ធិនិងហេតុ ក៏មុខជានិយាយយ៉ាងនេះថា ធម៌ទាំងឡាយ ដែលជាកុសល រាប់ថាជាកុសល មិនមានទោស រាប់ថាមិនមានទោស គួរសេព រាប់ថាគួរសេព ប្រសើរ រាប់ថាប្រសើរ ជាចំណែកស រាប់ថាជាចំណែកស របស់ជនដ៏ចម្រើន​ទាំងនេះ ព្រះសមណគោតម សមាទានធម៌ទាំងនេះមិន​សេស​សល់ ហើយ​ប្រព្រឹត្តកាន់បាន ឬក៏ពួកគណាចារ្យដ៏ចម្រើនឯទៀត ។ ម្នាល​កស្សប ពួកវិញ្ញូជន ក្នុងលោកនេះ កាលបើសួររកលទ្ធិ ដេញដោល​រកហេតុ សួរស្ទាក់រកលទ្ធិ និងហេតុ ក៏ច្រើនតែសរសើរពួកតថាគតក្នុងធម៌នោះ ដោយប្រការដូច្នេះឯង ។</p>
        <p><a class='ref km' id='km66' href='#km66'>៦៦</a>ម្នាលកស្សប មួយយ៉ាងទៀត ពួកវិញ្ញូជន កាលបើមិនសួររកលទ្ធិ មិនដេញដោលរកហេតុ មិនសួរស្ទាក់រកលទ្ធិនិងហេតុ មិនប្រៀបធៀបគ្រូនឹង​គ្រូឬពួកនឹងពួកថា ធម៌ទាំងឡាយដែលជាអកុសល រាប់ថាជាអកុសលមាន​ទោស រាប់ថាមានទោស មិនគួរសេព រាប់ថាមិនគួរសេព មិនប្រសើរ រាប់ថា​មិនប្រសើរ ជាចំណែកខ្មៅ រាប់ថាជាចំណែកខ្មៅ របស់ពួកជន​ដ៏ចម្រើន​ទាំង​នេះ នរណាលះបង់ធម៌ទាំងនេះ មិនសេសសល់ ហើយប្រព្រឹត្តកាន់បាន ពួក​សាវ័ក​របស់ព្រះគោតម ឬក៏ពួកសាវ័ករបស់គណាចារ្យដ៏ចម្រើនឯទៀត ។ ម្នាល​ កស្សប សេចក្តីនេះជាឋានៈមានប្រាកដ ពួកវិញ្ញូជន កាលបើសួររកលទ្ធិ ដេញដោល​រក​ហេតុ សួរស្ទាក់រកលទ្ធិនិងហេតុ ក៏មុខជានិយាយយ៉ាងនេះថា ធម៌ទាំង​ឡាយដែលជាអកុសល រាប់ថាជាអកុសល មានទោស រាប់ថា​មាន​ទោស មិនគួរ​សេព រាប់ថាមិនគួរសេព មិនប្រសើរ រាប់ថាមិនប្រសើរ ជាចំណែ​ក​ខ្មៅ រាប់ថាជាចំណែកខ្មៅ របស់ជនដ៏ចម្រើនទាំងនេះ ពួកសាវ័ករបស់ព្រះ​សមណ​​គោតមលះបង់ធម៌ទាំងនេះ មិនសេសសល់ហើយប្រព្រឹត្តកាន់បាន ឬក៏ពួក​ សាវ័ករបស់គណាចារ្យដ៏ចម្រើនឯទៀត ។ ម្នាលកស្សប ពួកវិញ្ញូជន ក្នុងលោក​នេះ កាលបើសួររកលទ្ធិ ដេញដោលរកហេតុ សួរស្ទាក់រកលទ្ធិនិង​ហេតុ ក៏​ច្រើន​តែសរសើរពួកតថាគតក្នុងធម៌នោះ ដោយប្រការដូច្នេះឯង ។</p>
        <p><a class='ref km' id='km67' href='#km67'>៦៧</a>ម្នាលកស្សប មួយយ៉ាងទៀត ពួកវិញ្ញូជន កាលបើមិនសួររកលទ្ធិ មិនដេញដោលរកហេតុ មិនសួរស្ទាក់រកលទ្ធិនិងហេតុ មិនប្រៀបធៀបគ្រូនឹង​គ្រូ ឬពួកនឹងពួកថា ធម៌ទាំងឡាយ ដែលជាកុសល រាប់ថាជាកុសល មិនមាន​ទោស រាប់ថាមិនមានទោស គួរសេព រាប់ថាគួរសេព ប្រសើរ រាប់ថាប្រសើរ ជា​ចំណែកស រាប់ថាជាចំណែកស របស់ជនដ៏ចម្រើនទាំងនេះ នរណាសមាទាន​ធម៌​​ទាំងនេះ មិនសេសសល់ហើយប្រព្រឹត្តកាន់បាន ពួកសាវ័ករបស់ព្រះ​គោតម ឬក៏ពួកសាវ័ករបស់គណាចារ្យដ៏ចម្រើនឯទៀត ។ ម្នាលកស្សប សេចក្តី​នេះជាឋានៈមានប្រាកដ ពួកវិញ្ញូជន កាលបើសួររកលទ្ធិ ដេញដោល​រក​ហេតុ សួរស្ទាក់រកលទ្ធិនិងហេតុ ក៏មុខជានិយាយយ៉ាងនេះថា ធម៌ទាំង​ឡាយដែល​ជាកុសល រាប់ថាជាកុសល មិនមានទោស រាប់ថាមិនមានទោស គួរ​សេព រាប់ថាគួរសេព ប្រសើររាប់ថាប្រសើរ ជាចំណែកស រាប់ថាជា​ចំណែកស របស់ពួកជនដ៏ចម្រើនទាំងនេះ ពួកសាវ័ករបស់ព្រះសមណគោតម សមាទាន​​ធម៌ទាំងនេះ មិនសេសសល់ ហើយប្រព្រឹត្តកាន់បាន ឬក៏ពួកសាវ័ក​របស់​គណាចារ្យដ៏ចម្រើនឯទៀត។ ម្នាលកស្សប ពួកវិញ្ញូជន ក្នុងលោកនេះ កាល​បើសួររកលទ្ធិ ដេញដោលរកហេតុ សួរស្ទាក់រកលទ្ធិនិងហេតុ ក៏ច្រើនតែ​សរសើរពួកតថាគតក្នុងធម៌នោះ ដោយប្រការដូច្នេះឯង ។ ម្នាលកស្សប លោកុត្តរ​​​មគ្គក៏មាន បុព្វភាគប្បដិបទា (សេចក្តីប្រតិបត្តិជាចំណែកខាងដើម) ក៏​មាន ដែលបុគ្គលប្រតិបត្តិឲ្យសមគួរហើយ គង់ដឹងជាក់ច្បាស់នូវសាមញ្ញផល គង់នឹងឃើញដោយខ្លួនឯងថា ព្រះសមណគោតម និយាយត្រូវតាមកាល និយាយ​​ពិត និយាយប្រកបដោយប្រយោជន៍ និយាយត្រូវតាមធម៌ និយាយត្រូវ​តាម​វិន័យ ។ ម្នាលកស្សប ចុះលោកុត្តរមគ្គនោះ តើដូចម្តេច បុព្វភាគប្បដិបទា តើដូចម្តេច ដែលបុគ្គលប្រតិបត្តិឲ្យសមគួរហើយ គង់ដឹងជាក់ច្បាស់នូវសាមញ្ញ​ផល គង់នឹងឃើញដោយខ្លួនឯងថា ព្រះសមណគោតម និយាយត្រូវតាមកាល និយាយពិត និយាយប្រកបដោយប្រយោជន៍ និយាយត្រូវតាមធម៌ និយាយត្រូវ​តា មវិន័យ ។ នេះឯងជាមគ្គប្រកបដោយអង្គ ៨ ដ៏ប្រសើរ គឺសេចក្តីឃើញត្រូវ ១ សេចក្តីត្រិះរិះត្រូវ ១ វាចាត្រូវ ១ ការងារត្រូវ ១ ចិញ្ចឹមជីវិតត្រូវ ១ ព្យាយាម​ត្រូវ ១ សេចក្តីរលឹកត្រូវ ១ ដម្កល់ចិត្តត្រូវ ១ ។ ម្នាលកស្សប នេះឯង ជាលោកុត្តរ​មគ្គ នេះឯងបុព្វភាគប្បដិបទា ដែលបុគ្គលប្រតិបត្តិឲ្យសមគួរ​ហើយ គង់​ដឹងច្បាស់នូវសាមញ្ញផល គង់នឹងឃើញដោយខ្លួនឯងថា ព្រះសមណ​​គោតម និយាយត្រូវតាមកាល និយាយពិត និយាយប្រកបដោយប្រយោជន៍ និយាយ​​ត្រូវតាមធម៌ និយាយត្រូវតាមវិន័យ ។</p>
        <p><a class='ref km' id='km68' href='#km68'>៦៨</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ អចេលកស្សប បានក្រាបបង្គំទូលព្រះមានព្រះភាគដូច្នេះថា អាវុសោគោតម ការផ្តើមនូវតបៈទាំងនេះ ដែលរាប់ថាជាកិច្ចការរបស់សមណៈផង រាប់ថាជាកិច្ចការរបស់​ព្រាហ្មណ៍ផង របស់ពួកសមណព្រាហ្មណ៍ទាំងនេះ (មានច្រើនប្រការ) គឺជា​បុគ្គល​គ្មានសំពត់ (អាក្រាត) លះបង់មារយាទល្អ ស៊ីលិទ្ធដៃ ឬជម្រះឧច្ចារៈ​ដោយ​ម្រាមដៃ គេអញ្ជើញថាចូលមក ក៏មិនមក គេឃាត់ថាឈប់ ក៏មិនឈប់ មិនត្រេកអរនឹងភត្តដែលគេនាំមកមុន មិនត្រេកអរនឹងចង្ហាន់ដែលគេនាំមក​ចំពោះ​ខ្លួន មិនត្រេកអរនឹងកិច្ចនិមន្តន៍ អចេលកៈនោះមិនទទួលភត្តអំពីមាត់​ឆ្នាំង មិនទទួលភត្តអំពីមាត់កញ្ជើ មិនទទួលភត្តដែលគេនាំមក ត្រង់ចន្លោះ​ធរណីទ្វារ មិនទទួលភត្តដែលគេនាំមកត្រង់ចន្លោះកំណាត់ឈើ មិនទទួលភត្ត​ដែល​គេ​នាំ​មកត្រង់ចន្លោះអង្រែ មិនទទួលភត្តរបស់មនុស្សពីរនាក់ កំពុង​បរិភោគ មិនទទួលភត្តរបស់ស្រីមានគភ៌ មិនទទួលភត្តរបស់ស្រីដែល​កំពុង​បំបៅ​កូន មិនទទួលភត្តរបស់ស្រីដែលនៅក្នុងចន្លោះបុរស មិនទទួលភត្តក្នុងទី​ដែលពួកគ្នាឯងណែនាំ មិនទទួលភត្តក្នុងទីដែលមានឆ្កែចាំ មិនទទួលភត្តក្នុងទី​ដែល​មានរុយរោម មិនស៊ីត្រី មិនស៊ីសាច់ មិនផឹកសុរា មិនផឹកមេរ័យ មិនផឹក​ទឹក​ត្រាំថ្នាំ ។ អចេលកៈនោះ ទទួលភត្តចំពោះតែក្នុងផ្ទះមួយ ញុំាងអត្តភាពឲ្យ​ប្រព្រឹត្តទៅដោយដុំបាយមួយពំនូតខ្លះ ទទួលភត្តចំពោះតែក្នុងផ្ទះពីរ ញុំាង​អត្តភាព​ឲ្យប្រព្រឹត្តទៅដោយដុំបាយពីរពំនូតខ្លះ ទទួលភត្តចំពោះតែក្នុងផ្ទះ ៧ ញុំាងអត្តភាពឲ្យប្រព្រឹត្តទៅចំពោះតែក្នុងដុំបាយ ៧ ពំនូតខ្លះ ញុំាងអត្តភាព​ឲ្យប្រព្រឹត្តទៅដោយភត្តក្នុងភាជន៍ ១ ខ្លះ ញុំាងអត្តភាពឲ្យប្រព្រឹត្តទៅដោយ​ភត្តក្នុងភាជន៍ ២ ខ្លះ ញុំាងអត្តភាពឲ្យប្រព្រឹត្តទៅ ដោយភត្តក្នុងភាជន៍ ៧ ខ្លះ ស៊ីអាហាររំលង ១ ថ្ងៃខ្លះ ស៊ីអាហាររំលង ២ ថ្ងៃខ្លះ ស៊ីអាហាររំលង ៧ ថ្ងៃខ្លះ ។ អចេលកៈប្រកបដោយសេចក្តីព្យាយាម ក្នុងការផ្លាស់ប្តូរនូវការបរិភោគភត្ត​រំលង​កន្លះ​ខែ មានសភាពយ៉ាងនេះ ដូច្នេះឯង។ អាវុសោ គោតម ការផ្តើម​តបៈទាំងនេះ ដែលរាប់ថាជាកិច្ចការ របស់សមណៈផង រាប់ថាជាកិច្ចការ របស់​ព្រាហ្មណ៍ផង របស់ពួកសមណព្រាហ្មណ៍ទាំងនេះ (មានច្រើនប្រការ) គឺបុគ្គល​មានបន្លែស្រស់ជាអាហារខ្លះ មានអង្ករស្រងែជាអាហារខ្លះ មានស្កួយជាអាហារ​ខ្លះ មានកំទេចស្បែក (ចម្នៀរស្បែក) ជាអាហារខ្លះ មានជ័រជាអាហារខ្លះ មានស្លែឬសារាយជាអាហារខ្លះ មានកុណ្ឌកជាអាហារខ្លះ មានបាយក្តាំងជា​អាហារខ្លះ មានម្សៅជាអាហារខ្លះ មានស្មៅជាអាហារខ្លះ មានអាចម៍គោជា​អាហារខ្លះ មានមើមឈើនិងផ្លែឈើព្រៃជាអាហារខ្លះ បរិភោគតែផ្លែឈើដែល​ជ្រុះស្រាប់ចំអែតអាត្មា ។ អាវុសោ គោតម ការផ្តើមតបៈទាំងនេះ រាប់ថា​ជា​កិច្ចការ របស់សមណៈផង រាប់ថាជាកិច្ចការ របស់ព្រាហ្មណ៍ផង របស់ពួក​សមណ​ព្រាហ្មណ៍ទាំងនេះ (មានច្រើនប្រការ) គឺទ្រទ្រង់សំពត់សម្បកធ្មៃខ្លះ ទ្រទ្រង់សំពត់ដែលត្បាញលាយគ្នាខ្លះ ទ្រទ្រង់សំពត់ដែល​បកចេញអំពី​សាក​សព​ខ្លះ ទ្រទ្រង់សំពត់បំសុកូលខ្លះ ទ្រទ្រង់សំបកឈើខ្លះ ទ្រទ្រង់ស្បែកខ្លាខ្លះ ទ្រទ្រង់ស្បែកខ្លាទាំងក្រចកខ្លះ ទ្រទ្រង់ស្បូវភ្លាំងក្រងជាសំពត់ខ្លះ ទ្រទ្រង់សំពត់​ត្បាញ​ដោយសំបកក្រចៅខ្លះ ទ្រទ្រង់ចំរៀកក្តារជាសំពត់ខ្លះ ទ្រទ្រង់សំពត់​កម្ពលដែលត្បាញដោយសក់មនុស្សខ្លះ ទ្រទ្រង់សំពត់កម្ពលដែលត្បាញ​ដោយ​រោមកន្ទុយសត្វខ្លះ ទ្រទ្រង់សំពត់ដែលត្បាញដោយស្លាបមៀមខ្លះ ដក​សក់និងពុក​មាត់ប្រព្រឹត្តកាន់វត្ត ក្នុងការព្យាយាមដកសក់និងពុកមាត់ខ្លះ ឈរ​សម្រឹងហាមឃាត់នូវអាសនៈខ្លះ អង្គុយច្រហោងប្រព្រឹត្តកាន់វត្តក្នុងការ​ព្យាយាម​​​ច្រហោងខ្លះ ផ្អែកលើបន្លា សម្រេចការដេកលើបន្លាខ្លះ សម្រេចការ​ដេក​លើ​ផែនក្តារខ្លះ សម្រេចការដេកផ្ទាល់ផែនដីខ្លះ ដេកផ្អៀងតែម្ខាងមាន​សរីរៈ​ប្រឡាក់​ដោយធូលីខ្លះ នៅកណ្តាលវាលអង្គុយលើអាសនៈតាម​តែបាន​ខ្លះ បរិភោគតែលាមក ប្រព្រឹត្តកាន់វត្តក្នុងការព្យាយាម បរិភោគតែលាមកខ្លះ តមទឹកត្រជាក់ ប្រព្រឹត្តកាន់វត្តតមទឹកត្រជាក់ខ្លះ ប្រព្រឹត្តកាន់វត្តចុះត្រាំទឹក ១ ថ្ងៃ ៣ ដង គឺព្រឹក ថ្ងៃត្រង់ ល្ងាចខ្លះ ។</p>
        <p><a class='ref km' id='km69' href='#km69'>៦៩</a>ម្នាលកស្សប បើអចេលកៈ ជាអ្នកលះបង់មារយាទល្អ បរិភោគ​លិទ្ធដៃ ។បេ។ ប្រព្រឹត្តកាន់វត្តក្នុងការព្យាយាមផ្លាស់ប្តូរនូវការបរិភោគភត្ត​រំលង​កន្លះខែ មានសភាពយ៉ាងនេះដូច្នេះឯង ។ ចំណែកខាងសីលសម្បទា ចិត្ត​សម្បទានិងបញ្ញាសម្បទានេះ ក៏អចេលកៈនោះ មិនបានចម្រើន មិនបានធ្វើឲ្យ​ជាក់​ច្បាស់ឡើយ ។ អចេលកៈនោះ ឈ្មោះថា ឆ្ងាយចាកសាមញ្ញគុណផង ឆ្ងាយ​ចាក​ព្រហ្មញ្ញគុណផង ដោយពិត ។ ម្នាលកស្សប ភិក្ខុចម្រើនមេត្តាចិត្ត មិន​មាន​ពៀរ មិនមានព្យាបាទ ដឹងច្បាស់ ធ្វើឲ្យជាក់ច្បាស់ ដោយខ្លួនឯងក្នុង​អត្តភាព​នេះ ហើយបានដល់នូវចេតោវិមុត្តិនិងបញ្ញាវិមុត្តិ មិនមានអាសវៈ ព្រោះ​អស់ទៅនៃអាសវៈទាំងឡាយ ។ ម្នាលកស្សប ភិក្ខុនេះតថាគតហៅថា សមណៈក៏បាន ថាព្រាហ្មណ៍ក៏បាន ។ ម្នាលកស្សប បើអចេលកៈមានបន្លែ​ស្រស់​ជាអាហារ មានអង្ករស្រងែជាអាហារ ។បេ។ មានមើមឈើផ្លែឈើព្រៃ​ជាអាហារ បរិភោគតែផ្លែឈើដែលជ្រុះស្រាប់ចំអែតអាត្មា ។ ខាងឯ​សីលសម្បទា ចិត្តសម្បទានិងបញ្ញាសម្បទានេះ ក៏អចេលកៈនោះមិនដែលបាន​ចម្រើន មិនដែលបានធ្វើឲ្យជាក់ច្បាស់ឡើយ ។ អចេលកៈនោះ ឈ្មោះថាឆ្ងាយ​ចាកសាមញ្ញគុណផង ឆ្ងាយចាកព្រហ្មញ្ញគុណផង ដោយពិត ។ ម្នាលកស្សប ភិក្ខុចម្រើនមេត្តាចិត្ត មិនមានពៀរ មិនមានព្យាបាទ ដឹងច្បាស់ ធ្វើឲ្យជាក់ច្បាស់ ដោយខ្លួនឯងក្នុងអត្តភាពនេះ ហើយបានដល់នូវចេតោវិមុត្តិនិងបញ្ញាវិមុត្តិមិនមានអាសវៈ ព្រោះអស់ទៅនៃអាសវៈទាំងឡាយ ។ ម្នាលកស្សប ភិក្ខុនេះ តថាគតហៅថា សមណៈក៏បាន ថាព្រាហ្មណ៍ក៏បាន ។ ម្នាលកស្សប បើ​អចេលកៈ​នោះទ្រទ្រង់សំពត់សម្បកធ្មៃខ្លះ ទ្រទ្រង់សំពត់ដែលគេត្បាញលាយ​គ្នាខ្លះ ។បេ។ ប្រព្រឹត្តកាន់វត្តចុះត្រាំទឹក ១ ថ្ងៃ ៣ ដង គឺព្រឹក ថ្ងៃត្រង់ ល្ងាចខ្លះ ។ ចំណែកខាងសីលសម្បទា ចិត្តសម្បទា និងបញ្ញាសម្បទានេះ ក៏អចេលកៈនោះ មិនបានចម្រើន មិនបានធ្វើឲ្យជាក់ច្បាស់ឡើយ ។ អចេលកៈនោះឈ្មោះថា ឆ្ងាយ​​ចាកសាមញ្ញគុណផង ឆ្ងាយចាកព្រហ្មញ្ញគុណផង ដោយពិត ។ ម្នាល​កស្សប កាលណាបើភិក្ខុចម្រើនមេត្តាចិត្ត មិនមានពៀរ មិនមានព្យាបាទ ដឹង​ច្បាស់ ធ្វើឲ្យជាក់ច្បាស់ ដោយខ្លួនឯង ក្នុងអត្តភាពនេះ ហើយបានដល់នូវ​ចេតោវិ​មុត្តិ និងបញ្ញាវិមុត្តិមិនមានអាសវៈ ព្រោះអស់ទៅនៃអាសវៈទាំងឡាយ ។ ម្នាលកស្សប ភិក្ខុនេះតថាគតហៅថា សមណៈក៏បាន ថាព្រាហ្មណ៍​ក៏បាន ។</p>
        <p><a class='ref km' id='km70' href='#km70'>៧០</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ អចេលកស្សប បានក្រាបបង្គំទូលព្រះមានព្រះភាគដូច្នេះថា បពិត្រព្រះគោតមដ៏ចម្រើន សាមញ្ញ​​គុណកម្រធ្វើបានណាស់ ព្រហ្មញ្ញគុណកម្រធ្វើបានណាស់ ។ ព្រះមាន​​ព្រះភាគទ្រង់ត្រាស់ថា ម្នាលកស្សប សំដីដែលថា សាមញ្ញគុណកម្រ​ធ្វើ​បាន ព្រហ្មញ្ញគុណកម្រធ្វើបាននេះ ជាសំដីប្រក្រតីក្នុងលោកទេ ។ ម្នាល​ កស្សប បើអចេលកៈលះបង់នូវមារយាទល្អ បរិភោគលិទ្ធដៃ ។បេ។ ប្រព្រឹត្ត​កាន់​វត្តក្នុងការព្យាយាមផ្លាស់ប្តូរនូវការបរិភោគភត្តរំលងកន្លះខែ មាន​សភាព​យ៉ាង​នេះដូច្នេះ ។ ម្នាលកស្សប សាមញ្ញគុណឬព្រហ្មញ្ញគុណ ដែល​ថា​កម្រ​ធ្វើ​បាន ក៏រឹតតែធ្វើបានដោយកម្រក្រៃពេក ព្រោះតែសេចក្តីប្រតិបត្តិ​បន្តិច​នេះ និង​ការផ្តើមតបៈប៉ុណ្ណេះឯង តែពាក្យដែលពោលថា សាមញ្ញគុណកម្រធ្វើ​បានព្រហ្មញ្ញគុណធ្វើបានដោយលំបាក នុ៎ះមិនគួរទេ ព្រោះគហបតីនិងបុត្រ​នៃគហបតី ដោយហោចទៅសូម្បីតែកុម្ភទាសី ក៏អាចធ្វើសាមញ្ញគុណនិង​ព្រហ្មញ្ញ​គុណនេះបានដែរ ដោយគេគិតឃើញថា ណ្ហើយចុះអាត្មាអញ ធ្លាប់​ជាអ្នកអាក្រាត ជាអ្នកលះបង់មារយាទល្អ ជាអ្នកបរិភោគលិទ្ធដៃ ។បេ។ អាត្មា​អញប្រព្រឹត្តកាន់វត្តបរិភោគភត្តផ្លាស់ប្តូររំលងកន្លះខែមានសភាពយ៉ាង​នេះ​ហើយ ។ ម្នាលកស្សប កាលណាបើ វៀរចាកអចេលកវត្តបន្តិចប៉ុណ្ណេះ និង​វៀរ​ចាកការផ្តើមតបៈនេះចេញ (គឺមិនធ្លាប់ធ្វើតបៈហើយ) សាមញ្ញគុណឬព្រហ្មញ្ញ​​​​គុណដែលថាកម្រធ្វើបាន ក៏រឹតតែធ្វើបានដោយកម្រក្រៃពេក ព្រោះ​ហេតុ​នោះ ពាក្យដែលពោលថា សាមញ្ញគុណកម្រធ្វើបាន ព្រហ្មញ្ញគុណកម្រធ្វើបានក្រៃពេកនុ៎ះក៏គួរខ្លះដែរ ។ ម្នាលកស្សប កាលណាបើភិក្ខុចម្រើន​មេត្តា​ចិត្ត មិនមានពៀរ មិនមានព្យាបាទ ដឹងច្បាស់ ធ្វើឲ្យជាក់ច្បាស់ ដោយខ្លួន​ឯង ក្នុងអត្តភាពនេះ ហើយបានដល់នូវចេតោវិមុត្តិនិងបញ្ញាវិមុត្តិ មិនមាន​អាសវៈ ព្រោះអស់ទៅនៃអាសវៈទាំងឡាយ ។ ម្នាលកស្សប ភិក្ខុនេះតថាគត​ហៅថា សមណៈក៏បាន ថាព្រាហ្មណ៍ក៏បាន ។ ម្នាលកស្សប បើអចេលកៈ មានបន្លែស្រស់ជាអាហារ មានអង្ករស្រងែជាអាហារ ។បេ។ មានមើមឈើផ្លែ​ឈើ​ព្រៃជាអាហារ បរិភោគផ្លែឈើដែលជ្រុះស្រាប់ ចំអែតអាត្មា ។ ម្នាលកស្សប សាមញ្ញគុណឬព្រហ្មញ្ញ​គុណដែលថាកម្រធ្វើបាន រឹតតែធ្វើបានដោយ​កម្រ​ក្រៃពេក ព្រោះតែសេចក្តីប្រតិបត្តិបន្តិចបន្តួចនេះនិងការផ្តើមតបៈប៉ុណ្ណេះឯង តែពាក្យដែលពោលថា សាមញ្ញគុណកម្រធ្វើបាន ព្រហ្មញ្ញគុណកម្រធ្វើបាន នុ៎ះ​មិនគួរឡើយ ព្រោះគហបតីនិងបុត្រនៃគហបតី ដោយហោចទៅសូម្បី​តែ​កុម្ភទាសី ក៏អាចធ្វើសាមញ្ញគុណ និងព្រហ្មញ្ញគុណនេះបានដែរ ដោយគេគិត​ឃើញ​ថា ណ្ហើយ​ចុះ អាត្មាអញធ្លាប់ជាអ្នកមានបន្លែស្រស់ជាអាហារ ឬអង្ករ​ស្រងែ​ជា​អាហារ ។បេ។ អាត្មាអញធ្លាប់ជាអ្នកមានមើមឈើផ្លែឈើព្រៃជា​អាហារ បរិភោគតែផ្លែឈើដែលជ្រុះស្រាប់ចំអែតអាត្មា ។ ម្នាលកស្សប កាល​ណា​បើវៀរចាកអចេលកវត្តបន្តិចនេះ និងវៀរចាកការផ្តើមតបៈប៉ុណ្ណេះចេញ (គឺមិនធ្លាប់ធ្វើតបៈហើយ) សាមញ្ញគុណឬព្រហ្មញ្ញគុណ ដែលថាកម្រធ្វើបាន ក៏រឹតតែធ្វើបានដោយកម្រក្រៃពេក ព្រោះ​​​​ហេតុនោះ ក៏គួរនឹងពោលថា សាមញ្ញ​គុណកម្រធ្វើបាន ព្រហ្មញ្ញគុណកម្រធ្វើបានដូច្នេះក៏គួរដែរ ។ ម្នាលកស្សប កាលណាបើភិក្ខុចម្រើនមេត្តាចិត្ត មិនមានពៀរ មិនមានព្យាបាទ ដឹងច្បាស់ ធ្វើឲ្យជាក់ច្បាស់ ដោយខ្លួនឯង ក្នុងអត្តភាពនេះ ហើយបានដល់នូវចេតោវិមុត្តិនិងបញ្ញាវិមុត្តិមិនមានអាសវៈ ព្រោះអស់ទៅនៃអាសវៈទាំង​ឡាយ ។ ម្នាល​កស្សប ភិក្ខុនេះតថាគតហៅថា សមណៈក៏បាន ថាព្រាហ្មណ៍ក៏បាន ។ ម្នាល​កស្សប បើអចេលកៈទ្រទ្រង់សំពត់សម្បកធ្មៃខ្លះ ទ្រទ្រង់សំពត់ដែលគេត្បាញ​លាយគ្នាខ្លះ ។បេ។ ប្រព្រឹត្តកាន់វត្តចុះត្រាំទឹក ១ ថ្ងៃ ៣ ដង គឺព្រឹក ថ្ងៃត្រង់ ល្ងាច ។ ម្នាលកស្សប សាមញ្ញគុណឬព្រហ្មញ្ញគុណដែលថាកម្រធ្វើបាន ក៏រឹតតែធ្វើបានដោយកម្រក្រៃពេក ព្រោះតែអចេលកវត្តបន្តិចនេះ និងការផ្តើម​តបៈ​ប៉ុណ្ណេះឯង តែមិនគួរនឹងពោលថា សាមញ្ញគុណកម្រធ្វើបានព្រហ្មញ្ញ​គុណកម្រធ្វើបានដូច្នេះទេ ព្រោះគហបតីនិងបុត្រនៃគហបតី ដោយហោចទៅសូម្បី​តែកុម្ភទាសី ក៏អាចធ្វើសាមញ្ញគុណនិងព្រហ្មញ្ញគុណនេះបានដែរ ដោយគេគិតឃើញថា ណ្ហើយចុះ អាត្មាអញធ្លាប់ទ្រទ្រង់សំពត់សម្បកធ្មៃខ្លះ ទ្រទ្រង់​​​សំពត់ដែលគេត្បាញលាយគ្នាខ្លះ។បេ។ ប្រព្រឹត្តកាន់វត្តចុះត្រាំទឹក ១ថ្ងៃ ៣ ដង គឺព្រឹក ថ្ងៃត្រង់ ល្ងាចខ្លះ ។ ម្នាលកស្សប កាលណាបើ វៀរ​ចាក ​អចេលក​វត្តមានប្រមាណតិចប៉ុណ្ណេះ និងវៀរចាកការផ្តើមតបៈប៉ុណ្ណេះចេញ (គឺមិនធ្លាប់ធ្វើតបៈហើយ) សាមញ្ញគុណឬព្រហ្មញ្ញគុណ ដែលថាកម្រធ្វើបាន ក៏រឹតតែធ្វើបានដោយកម្រក្រៃពេក ព្រោះហេតុនោះ ពាក្យដែលពោលថា សាមញ្ញ​​​គុណកម្រធ្វើបាន ព្រហ្មញ្ញគុណកម្រធ្វើបាននុ៎ះក៏គួរខ្លះ ។ ម្នាល​កស្សប កាលណាបើភិក្ខុចម្រើនមេត្តាចិត្ត មិនមានពៀរ មិនមានព្យាបាទ ដឹង​ច្បាស់ ធ្វើឲ្យជាក់ច្បាស់ ដោយខ្លួនឯង ក្នុងអត្តភាពនេះ ហើយបានដល់​នូវ​ចេតោ​​វិមុត្តិនិងបញ្ញាវិមុត្តិ មិនមានអាសវៈ ព្រោះអស់ទៅនៃ​អាសវៈ​ទាំង​ឡាយ ។ ម្នាល​កស្សប ភិក្ខុនេះ តថាគតហៅថា សមណៈក៏បាន ថាព្រាហ្មណ៍ក៏បាន ។</p>
        <p><a class='ref km' id='km71' href='#km71'>៧១</a>កាលបើព្រះមានព្រះភាគទ្រង់ត្រាស់យ៉ាងនេះហើយ អចេលកស្សប បានក្រាបបង្គំទូលព្រះមានព្រះភាគដូច្នេះថា បពិត្រព្រះគោតមដ៏ចម្រើន ដែលហៅថា សមណៈ បុគ្គលដឹងបានដោយកម្រ ហៅថា ព្រាហ្មណ៍ក៏​បុគ្គល​ដឹងបានដោយកម្រ ។ ព្រះមានព្រះភាគទ្រង់ត្រាស់ថា ម្នាលកស្សប សំដីដែល​ថា សមណៈបុគ្គលដឹងបានដោយកម្រ ព្រាហ្មណ៍ក៏បុគ្គលដឹងបាន​ដោយកម្រ នេះជាសំដីប្រក្រតីក្នុងលោកទេ ។ ម្នាលកស្សប បើអចេលកៈលះ​បង់​នូវ​មារយាទល្អ បរិភោគលិទ្ធដៃ ។បេ។ ប្រព្រឹត្តកាន់វត្តបរិភោគភត្តផ្លាស់ប្តូរ រំលង​កន្លះខែ មានសភាពយ៉ាងនេះដូច្នេះ ។ ម្នាលកស្សប សមណៈឬ​ព្រាហ្មណ៍​​ដែលថាបុគ្គលដឹងបានដោយកម្រ ក៏រឹតតែដឹង​បានដោយ​កម្រក្រៃ​ពេក ព្រោះ​តែ​​អចេលកវត្តបន្តិចនេះនិងការផ្តើមតបៈប៉ុណ្ណេះឯង តែពាក្យ​ដែល​​ពោលថា សមណៈ បុគ្គលដឹងបានដោយកម្រព្រាហ្មណ៍ក៏បុគ្គលដឹង​បាន​ដោយកម្រនុ៎ះ មិនគួរទេ ព្រោះគហបតី ឬបុត្រនៃគហបតី ដោយហោចទៅសូម្បីតែកុម្ភទាសី ក៏អាចដឹងនូវបុគ្គលនេះថា នេះជាអចេលកៈ អ្នកលះបង់​មារយាទល្អ បរិភោគ​លិទ្ធដៃ ។បេ។ ប្រព្រឹត្តកាន់វត្តបរិភោគភត្តផ្លាស់ប្តូរ រំលង​កន្លះខែ មានសភាព​យ៉ាងនេះដូច្នេះ ។ ម្នាលកស្សប កាលណាបើវៀរ​ចាក​អចេលកវត្តបន្តិចនេះ និងវៀរចាកការផ្តើមតបៈប៉ុណ្ណេះចេញហើយ សមណៈឬព្រាហ្មណ៍ដែលថា គេដឹងបានដោយក្រ ក៏រឹតតែដឹងបានដោយក្រក្រៃពេក ព្រោះហេតុនោះក៏គួរ​នឹងពោលថា សមណៈគេដឹងបានដោយក្រដូច្នេះដែរ ។ ម្នាលកស្សប កាល​ណា​បើភិក្ខុចម្រើនមេត្តាចិត្ត មិនមានពៀរ មិនមានព្យាបាទ ដឹងច្បាស់ ធ្វើឲ្យជាក់​ច្បាស់ ដោយខ្លួនឯង ក្នុងអត្តភាពនេះ ហើយបានដល់​នូវ​ចេតោវិមុត្តិនឹង​បញ្ញាវិមុត្តិ មិនមានអាសវៈ ព្រោះអស់ទៅនៃអាសវៈទាំងឡាយ ។ ម្នាលកស្សប ភិក្ខុនេះ តថាគតហៅថា សមណៈក៏បាន ថាព្រាហ្មណ៍ក៏បាន ។ ម្នាលកស្សប បើអចេលកៈមានបន្លែស្រស់ជាអាហារ មានអង្ករស្រងែជាអាហារ ។បេ។ មាន​មើមឈើផ្លែឈើព្រៃជាអាហារ បរិភោគផ្លែឈើដែលជ្រុះស្រាប់​ចំអែតអាត្មា ។ ម្នាលកស្សប សមណៈឬព្រាហ្មណ៍ឈ្មោះថា គេដឹង​បាន​ដោយក្រ ក៏រឹតតែដឹង​បាន​ដោយក្រក្រៃពេក ព្រោះអចេលកវត្តនឹងការផ្តើម​នូវតបៈមានប្រមាណ​ប៉ុណ្ណេះ តែពាក្យដែលពោលថា សមណៈគេដឹងបាន​ដោយ​ក្រ ព្រាហ្មណ៍ក៏គេដឹងបានដោយក្រ នុ៎ះមិនគួរឡើយ ទោះបីគហបតីឬបុត្រ​នៃគហបតី ដោយ​ហោចទៅសូម្បីតែកុម្ភទាសី ក៏អាចដឹងនូវបុគ្គល​នេះ​បាន ថាបុគ្គលនេះមានបន្លែស្រស់ជាអាហារ ឬអង្ករស្រងែជាអាហារ ។បេ។ មានមើមឈើផ្លែ​ឈើ​ព្រៃជាអាហារ បរិភោគតែផ្លែឈើដែលជ្រុះស្រាប់​ចំអែត​អាត្មា ។ ម្នាលកស្សប កាលណាបើវៀរចាកអចេលកវត្តបន្តិចនេះ នឹងវៀរចាក​ការ​ផ្តើមតបៈប៉ុណ្ណេះ​ចេញ​ហើយ សមណៈឬព្រាហ្មណ៍ដែលថា គេដឹងបាន​ដោ​យក្រ ក៏រឹតតែដឹង​បាន​ដោយក្រក្រៃពេក ព្រោះហេតុនោះ ពាក្យដែល​ពោល​ថាសមណៈគេដឹង​បានដោយក្រ ព្រាហ្មណ៍គេដឹងបានដោយក្រនុ៎ះក៏គួរដែរ ។ ម្នាលកស្សប កាល​ណាបើភិក្ខុចម្រើនមេត្តាចិត្ត មិនមានពៀរ មិនមានព្យាបាទ ដឹងច្បាស់ ធ្វើ​ឲ្យ​ជាក់ច្បាស់ដោយខ្លួនឯង ក្នុងអត្តភាពនេះ ហើយបាន​ដល់​នូវចេតោវិមុត្តិនឹងបញ្ញាវិមុត្តិ មិនមានអាសវៈ ព្រោះអស់ទៅនៃ​អាសវៈ​ទាំង​ឡាយ ។ ម្នាល​កស្សប ភិក្ខុនេះតថាគតហៅថា សមណៈក៏បាន ថាព្រាហ្មណ៍​ក៏បាន ។ ម្នាល​កស្សប បើបុគ្គលទ្រទ្រង់សំពត់សម្បកធ្មៃខ្លះ ទ្រទ្រង់សំពត់​ដែល​គេត្បាញ​លាយ​គ្នាខ្លះ ។បេ។ ប្រព្រឹត្តកាន់វត្ត ចុះត្រាំទឹក ១ ថ្ងៃបីដង គឺព្រឹក ថ្ងៃត្រង់ ល្ងាចខ្លះ ។ ម្នាលកស្សប សមណៈឬព្រាហ្មណ៍ដែលថា គេដឹងបាន​ដោយក្រ ក៏រឹតតែដឹងបានដោយក្រក្រៃពេក ព្រោះតែអចេលកៈវត្តបន្តិចនេះនិងការ​ផ្តើមតបៈប៉ុណ្ណេះ ពាក្យដែលពោលថា សមណៈគេដឹងបានដោយក្រ ព្រាហ្មណ៍គេដឹងបានដោយក្រនុ៎ះ មិនគួរទេ ទោះបីគហបតីឬបុត្រនៃគហបតី ដោយហោចទៅសូម្បីតែកុម្ភទាសី ក៏អាចដឹងបុគ្គលនេះបានថា បុគ្គលនេះទ្រទ្រង់សំពត់សម្បកធ្មៃខ្លះ ទ្រទ្រង់សំពត់ដែលគេត្បាញលាយគ្នាខ្លះ ។បេ។ ប្រព្រឹត្ត​កាន់វត្តចុះត្រាំទឹក ១ ថ្ងៃ ៣ ដង គឺព្រឹក ថ្ងៃត្រង់ ល្ងាចខ្លះ ។ ម្នាល​កស្សប កាល​ណាបើវៀរចាកអចេលកវត្តបន្តិចនេះ និងការផ្តើមតបៈប៉ុណ្ណេះ​ចេញ​ហើយ សមណៈឬព្រាហ្មណ៍ដែលថា គេដឹងបានដោយក្រ ក៏រឹតតែដឹង​បាន​​ដោយ​​ក្រក្រៃពេក ព្រោះហេតុនោះពាក្យដែលនិយាយថា សមណៈគេ​ដឹង​បានដោយក្រ ព្រាហ្មណ៍គេដឹងបានដោយក្រ នុ៎ះក៏គួរដែរ ។ ម្នាលកស្សប កាល​ណាបើភិក្ខុចម្រើនមេត្តាចិត្ត មិនមានពៀរ មិនមានព្យាបាទ ដឹងច្បាស់ ធ្វើឲ្យជាក់ច្បាស់ដោយខ្លួនឯង ក្នុងអត្តភាពនេះ ហើយបានដល់នូវចេតោវិមុត្តិនឹងបញ្ញាវិមុត្តិ មិនមានអាសវៈ ព្រោះអស់ទៅនៃអាសវៈទាំង​ឡាយ ។ ម្នាល​កស្សប ភិក្ខុនេះតថាគតហៅថា សមណៈក៏បាន ថាព្រាហ្មណ៍ក៏បាន ។</p>
        <p><a class='ref km' id='km72' href='#km72'>៧២</a>កាលបើព្រះមានព្រះភាគ ត្រាស់យ៉ាងនេះហើយ អចេលកស្សប បានក្រាបបង្គំទូលសួរព្រះមានព្រះភាគដូច្នេះថា បពិត្រព្រះគោតមដ៏ចម្រើន សីលសម្បទាតើដូចម្តេច ចិត្តសម្បទាតើដូចម្តេច បញ្ញាសម្បទាតើដូចម្តេច ។ ព្រះអង្គទ្រង់ត្រាស់ថា ម្នាលកស្សប ព្រះតថាគតកើតឡើងក្នុងលោកនេះ ជាអរហំសម្មាសម្ពុទ្ធ ។បេ។ បណ្ឌិតគប្បីសំដែងឲ្យពិស្តារផងចុះ ។ ម្នាលកស្សប ដូចម្តេចដែលហៅថា ភិក្ខុជាអ្នកបរិបូណ៌ដោយសីល ម្នាលកស្សប ភិក្ខុក្នុង​សាសនា​នេះ លះបង់បាណាតិបាត វៀរចាកបាណាតិបាត មានអាជ្ញាដាក់ចុះ​ហើយ មានសាស្ត្រាដាក់ចុះហើយ មានសេចក្តីអៀនខ្មាស ដល់ហើយនូវសេចក្តី​អាណិត មានសេចក្តីអនុគ្រោះដោយប្រយោជន៍ ដល់សត្វទាំងពួង នេះជា​សីលសម្បទា នៃភិក្ខុនោះឯង ។បេ។ ភិក្ខុនោះ ប្រកបដោយសីលក្ខន្ធដ៏ប្រសើរ​នេះ រមែងទទួលនូវសេចក្តីសុខ មិនមានទោសតាំងនៅខាងក្នុងម្នាលកស្សប យ៉ាងនេះហៅថា ភិក្ខុបរិបូណ៌ដោយសីល ម្នាលកស្សប នេះឯងឈ្មោះថាសីលសម្បទា ។បេ។ បានដល់នូវបឋមជ្ឈាន នេះជាចិត្តសម្បទានៃភិក្ខុនោះឯង ម្នាលកស្សប នេះឯងឈ្មោះថា ចិត្តសម្បទា ។បេ។ ភិក្ខុផ្ចង់តម្រង់បង្អោនចិត្តដើម្បីញាណទស្សនៈ នេះឯងជាបញ្ញាសម្បទារបស់ភិក្ខុនោះ ។បេ។ ដឹងច្បាស់​ថា កិច្ចដទៃក្រៅអំពីនេះមិនមានឡើយ នេះឯងជាបញ្ញាសម្បទារបស់ភិក្ខុនោះ ម្នាលកស្សប នេះឯង ឈ្មោះថាបញ្ញាសម្បទា ។ ម្នាលកស្សប សីលសម្បទា ចិត្តសម្បទានិងបញ្ញាសម្បទាឯទៀតដ៏លើសលុបថ្លៃថ្លា ជាងសីលសម្បទា ចិត្ត សម្បទា បញ្ញាសម្បទានេះគ្មានទេ ។</p>
        <p><a class='ref km' id='km73' href='#km73'>៧៣</a>ម្នាលកស្សបមានសមណព្រាហ្មណ៍ពួកមួយជាសីលវាទៈ (អ្នកពោលអាងសីល) សមណព្រាហ្មណ៍ទាំងនោះតែងសរសើរគុណរបស់​សីល​ដោយ​អនេកបរិយាយ។ម្នាលកស្សប (បើទុកជា) អរិយសីលដ៏ក្រៃលែង​ប៉ុន្មានក៏តថាគតមិនឃើញមានបុគ្គលណាត្រឹមស្មើ តថាគតក្នុងអរិយសីល​នោះ​ទេក្រៃលែងជាងមកពីណាបាន តថាគតឯង ជាអ្នកក្រៃលែងក្នុងគុណគឺ​អធិសីលនោះដោយពិត ។ ម្នាលកស្សបមានសមណព្រាហ្មណ៍ពួកមួយជាតបោជិគុច្ឆ​វាទៈ (អ្នកពោលអាងការខ្ពើមកិលេសដោយតបៈ) សមណព្រាហ្មណ៍​ទាំង​នោះតែងសរសើរគុណនៃការខ្ពើមកិលេសដោយតបៈជាអនេកបរិយាយ ។ ម្នាល កស្សប (បើទុកជា) ការខ្ពើមកិលេសដោយតបៈដ៏ប្រសើរក្រៃលែងប៉ុន្មានក៏តថាគតមិនឃើញ មានបុគ្គលណាត្រឹមស្មើនឹងការខ្ពើមកិលេសរបស់​តថាគតក្នុងតបៈនោះទេក្រៃលែងមកពីណាបាន តថាគតឯងជាអ្នកក្រៃ​លែង​ក្នុងគុណគឺការខ្ពើមកិលេសដោយពិត ។ ម្នាលកស្សបមានសមណ​ព្រាហ្មណ៍​ពួកមួយជាបញ្ញាវាទៈ (អ្នកពោលអាងបញ្ញា) សមណព្រាហ្មណ៍​ទាំងនោះតែង​សរសើរគុណនៃបញ្ញាដោយអនេកបរិយាយ ។ ម្នាលកស្សប (បើទុកជា) បញ្ញាដ៏ប្រសើរក្រៃលែងប៉ុន្មាន ក៏តថាគតមិនឃើញមានបុគ្គល​ណាត្រឹមស្មើ​នឹង​បញ្ញារបស់តថាគតក្នុងបញ្ញានោះទេក្រៃលែងមកពីណា បានតថាគតឯងជាអ្នកក្រៃលែងក្នុងគុណគឺអធិបញ្ញានោះដោយពិត ។ ម្នាល​កស្សបមាន​សមណព្រាហ្មណ៍ពួកមួយជាវិមុត្តិវាទៈ (អ្នកពោលអាងវិមុត្តិ) សមណ​ព្រាហ្មណ៍​​ទាំងនោះតែងសរសើរគុណរបស់វិមុត្តិដោយអនេកបរិយាយ។ម្នាល​កស្សប (បើទុកជា) វិមុត្តិដ៏ប្រសើរក្រៃលែងប៉ុន្មាន ក៏តថាគតមិនឃើញ​មាន​បុគ្គលណាត្រឹមស្មើនឹងវិមុត្តិរបស់តថាគត ក្នុងវិមុត្តិនោះទេក្រៃ​លែង​មកពីណាបានតថាគត​ឯងជាអ្នកក្រៃលែងក្នុងគុណគឺអធិវិមុត្តិនោះ​ដោយ​ពិត ។</p>
        <p><a class='ref km' id='km74' href='#km74'>៧៤</a>ម្នាលកស្សប សេចក្តីនេះជាឋានៈមានប្រាកដ ដែលពួក​អន្យតិរ្ថីយ៍​បរិព្វាជកនិយាយ យ៉ាងនេះថា ព្រះសមណគោតម តែងតែបន្លឺសីហនាទ ប៉ុន្តែ​បន្លឺ​សីហនាទនោះ បានតែក្នុងផ្ទះស្ងាត់ មិនបន្លឺក្នុងពួកបរិសទ្យទេ ។ អ្នកត្រូវ​ប្រាប់​ពួកគេថា អ្នកទាំងឡាយកុំពោលយ៉ាងនេះឡើយ ម្នាលកស្សប អ្នកត្រូវ​ប្រាប់​គេថា ព្រះសមណគោតម តែងតែបន្លឺសីហនាទ បន្លឺតែក្នុងពួកបរិសទ្យ មិនបន្លឺក្នុងផ្ទះស្ងាត់ទេ ។ ម្នាលកស្សប សេចក្តីនេះជាឋានៈមានប្រាកដ ដែល​ពួកអន្យតិរ្ថីយ៍បរិព្វាជកនិយាយយ៉ាងនេះថា ព្រះសមណគោតម តែងតែ​បន្លឺ​សីហនាទ បន្លឺក្នុងពួកបរិសទ្យដែរហើយ តែមិនជាអ្នកក្លៀវក្លាបន្លឺទេ ។ អ្នកត្រូវ​ប្រាប់​ពួកបរិព្វាជកទាំងនោះថា អ្នកទាំងឡាយ កុំពោលយ៉ាងនេះឡើយ ។ ម្នាល​​កស្សប អ្នកត្រូវប្រាប់ពួកគេថា ព្រះសមណគោតមបន្លឺសីហនាទ តែង​បន្លឺក្នុងពួកបរិសទ្យជាអ្នកក្លៀវក្លាបន្លឺ ។ ម្នាលកស្សប សេចក្តីនេះជាឋានៈ​មាន​ប្រាកដដែលពួកតិរ្ថិយបរិព្វាជកនិយាយយ៉ាងនេះថា ព្រះសមណគោតមបន្លឺ​សីហនាទ តែងបន្លឺក្នុងពួកបរិសទ្យ ជាអ្នកក្លៀវក្លាបន្លឺ តែទេវតានិងមនុស្ស​ទាំង​ឡាយមិនដែលសួរប្រស្នានឹងលោកឡើយ ទោះបីសួរប្រស្នានឹងលោក លោកក៏​ដោះ​ប្រស្នា ដែលពួកទេវតានិងមនុស្សទាំងនោះសួរ មិនបានទេ ទោះបីលោក​ដោះប្រស្នា ដែលពួកទេវតានិងមនុស្សទាំងនោះសួរបាន លោកក៏មិនញុំាងចិត្ត ឲ្យត្រេកអរដោយការដោះប្រស្នា បើទុកជាញុំាងចិត្តឲ្យត្រេកអរ ដោយការ​ដោះ​ប្រស្នាបាន ជនទាំងឡាយ ក៏មិនសំគាល់ថា គួរស្តាប់ទេ ទោះសំគាល់ថា គួរ ស្តាប់ ក៏គ្រាន់តែស្តាប់ហើយមិនជ្រះថ្លាទេ ទុកជាស្តាប់ហើយជ្រះថ្លា ក៏គ្រាន់​តែជ្រះថ្លាប៉ុណ្ណោះ តែមិនធ្វើអាការជ្រះថ្លា (មែនទែន) ទេ ទុកជាជ្រះថ្លា ហើយ​ធ្វើ​អាការជ្រះថ្លា ក៏មិនប្រតិបត្តិតាមសេចក្តីជ្រះថ្លានោះទេ បើទុកជាប្រតិបត្តិ​តាម​សេចក្តីជ្រះថ្លានោះបាន ក៏មិនប្រតិបត្តិ ឲ្យពេញព្រះទ័យនៃលោកបានទេ ។ អ្នកត្រូវប្រាប់ពួកគេថា អ្នកទាំងឡាយកុំពោលយ៉ាងនេះឡើយ ។ ម្នាលកស្សប អ្នកត្រូវប្រាប់ពួកគេថា ព្រះសមណគោតមបន្លឺសីហនាទ តែងបន្លឺក្នុងពួក​បរិសទ្យ ជាអ្នកក្លៀវក្លាបន្លឺ ពួកទេវតានិងមនុស្សសួរប្រស្នានឹងលោក លោក​ក៏ដោះប្រស្នាដែលពួកទេវតា និងមនុស្សទាំងនោះសួរបាន លោកញុំាងចិត្ត​ឲ្យត្រេកអរដោយការដោះប្រស្នាបាន ទាំងពួកជន ក៏សំគាល់ថា ពាក្យរបស់​លោក ជាពាក្យគួរស្តាប់ លុះស្តាប់ហើយក៏ជ្រះថ្លានឹងលោក លុះជ្រះថ្លាហើយក៏ធ្វើអាការជ្រះថ្លា ប្រតិបត្តិតាមសេចក្តីជ្រះថ្លានោះ ប្រតិបត្តិឲ្យពេញព្រះទ័យ​លោកបាន ។ ម្នាលកស្សប សម័យមួយ តថាគតនៅលើភ្នំគិជ្ឈកូដ ជិត​នគរ​រាជ​គ្រឹះ ។ មានបរិព្វាជកម្នាក់ឈ្មោះនិគ្រោធ ជាសព្រហ្មចារី​និងអ្នក​​នគររាជ​គ្រឹះ​ទាំងនោះ មកសួរប្រស្នានឹងតថាគត ក្នុងការខ្ពើមកិលេសយ៉ាង​ក្រៃ​លែង តថាគតក៏បានដោះប្រស្នាដែលនិគ្រោធបរិព្វាជកនោះសួរ ក្នុងការខ្ពើម​កិលេសយ៉ាងក្រៃលែង លុះតថាគត ដោះប្រស្នារួចហើយ បរិព្វាជក​នោះក៏​មាន​​ចិត្ត​ត្រេកអរពន់ប្រមាណ ។</p>
        <p><a class='ref km' id='km75' href='#km75'>៧៥</a>បពិត្រព្រះអង្គដ៏ចម្រើន នរណាហ្ន៎ ដែលបានស្តាប់ធម៌របស់ ​ព្រះមាន​​ព្រះភាគ​ហើយ មិនមានចិត្តត្រេកអរពន់ប្រមាណ បពិត្រព្រះអង្គ​ដ៏ចម្រើន ឯខ្ញុំព្រះអង្គស្តាប់ធម៌របស់ព្រះមានព្រះភាគហើយ មានចិត្តត្រេកអរ​ពន់​ប្រមាណណាស់ បពិត្រព្រះអង្គដ៏ចម្រើន ពីរោះណាស់ បពិត្រព្រះអង្គ​ដ៏ចម្រើន ពីរោះណាស់ បពិត្រព្រះអង្គដ៏ចម្រើន ធម៌ដែលព្រះអង្គសំដែងហើយ ដោយអនេកបរិយាយយ៉ាងនេះ ដូចជាគេផ្ងាររបស់ដែលគេផ្កាប់ ឬបើកបង្ហាញ​របស់ដែលកំបាំង ឬក៏ប្រាប់ផ្លូវដល់អ្នកវង្វេងផ្លូវ ពុំនោះសោតដូចជាទ្រោល​ប្រទីបបំភ្លឺក្នុងទីងងឹត ដោយគិតថា ពួកមនុស្សមានភ្នែកភ្លឺ នឹងឃើញនូវ​រូប​ទាំង​ឡាយបាន បពិត្រព្រះអង្គដ៏ចម្រើន ខ្ញុំព្រះអង្គ សូមដល់នូវ​ព្រះមាន​ព្រះ​ភាគ​​​ផង ព្រះធម៌ផង ព្រះសង្ឃផង ជាសរណៈ បពិត្រព្រះអង្គដ៏ចម្រើន ខ្ញុំព្រះ​អង្គ គួរបាននូវបព្វជ្ជា គួរបាននូវឧបសម្បទា ក្នុងសំណាក់នៃព្រះមានព្រះភាគ ។</p>
        <p><a class='ref km' id='km76' href='#km76'>៧៦</a>ព្រះមានព្រះភាគទ្រង់ត្រាស់ថា ម្នាលកស្សប បុគ្គលណាធ្លាប់ជា​អន្យតិរ្ថិយមកហើយ តែចង់ចូលមកក្នុងធម្មវិន័យនេះ ចង់បព្វជ្ជានិង​ឧបសម្បទា អន្យតិរ្ថិយនោះ ត្រូវនៅបរិវាសអស់ ៤ ខែ លុះកន្លង ៤ ខែហើយ ទើបភិក្ខុ​ទាំង​ឡាយមានចិត្តត្រេកអរ ឲ្យបព្វជ្ជា ឲ្យឧបសម្បទា ដើម្បីភាវៈជាភិក្ខុ ឯតថាគត ដឹង​នូវ​សេចក្តីផ្សេងគ្នា នៃបុគ្គលក្នុងកិច្ចដែលនៅបរិវាសនេះ ។ អចេល​កស្ស​ប ក្រាបបង្គំទូលថា បពិត្រព្រះអង្គដ៏ចម្រើន បើបុគ្គល​ធ្លាប់ជាអន្យតិរ្ថិយមកហើយ ចង់ចូលមកក្នុងធម្មវិន័យនេះ ចង់បព្វជ្ជានិងឧបសម្បទា ត្រូវនៅបរិវាសអស់ ៤ខែលុះកន្លង ៤ ខែហើយ ទើបភិក្ខុទាំងឡាយមានចិត្តត្រេកអរ ឲ្យបព្វជ្ជា ឲ្យ​ឧបសម្បទា ដើម្បីភាវៈជាភិក្ខុ ដូច្នេះខ្ញុំព្រះអង្គនឹងនៅបរិវាសរហូត ៤ ឆ្នាំបាន លុះ​កន្លង ៤ ឆ្នាំហើយ ភិក្ខុទាំងឡាយគង់មានចិត្តត្រេកអរ ឲ្យបព្វជ្ជា ឲ្យឧបសម្បទា ដើម្បីភាវៈជាភិក្ខុ ។ អចេលកស្សប ក៏បានបព្វជ្ជា បានឧបសម្បទាក្នុងសំណាក់​នៃ​ព្រះមានព្រះភាគ លុះព្រះកស្សបមានអាយុ បានឧបសម្បទា មិនយូរប៉ុន្មាន ក៏ជាបុគ្គលម្នាក់ឯង ដោះខ្លួនចេញចាកពួក ឥតមានសេចក្តីប្រមាទ ខំព្យាយាម​ដុតនូវកិលេស ប្រថុយលះបង់នូវអត្តភាព ពួកកុលបុត្ត ដែលចេញចាកផ្ទះហើយ​ចូលទៅកាន់ផ្នួស ដោយប្រពៃ ដើម្បីប្រយោជន៍ដល់អនុត្តរធម៌ណា ក៏​បាន​ធ្វើ​ឲ្យជាក់ច្បាស់ នូវអនុត្តរធម៌នោះ ជាទីបំផុតនៃព្រហ្មចរិយៈ ដោយបញ្ញា​របស់ខ្លួន ដោយខ្លួនឯង ក្នុងអត្តភាពនេះ សម្រាន្តនៅ ដោយឥរិយាបថទាំង ៤ មិនយូរប៉ុន្មាន ក៏បានដឹងច្បាស់ថា ជាតិ (កំណើត) របស់អាត្មាអញអស់ហើយ ព្រហ្មចរិយធម៌ អាត្មាអញក៏បានអប់រំចប់ហើយ កិច្ចដែលត្រូវធ្វើ អាត្មាអញ ក៏បានធ្វើហើយ កិច្ចដទៃក្រៅអំពីនេះតទៅទៀត មិនមានឡើយ ។ បណ្តា​ព្រះអរហន្ត​ទាំងឡាយ ព្រះកស្សបមានអាយុ ក៏ជា ព្រះអរហន្តអង្គមួយដែរ ។</p>
        <p>ចប់ មហាសីហនាទសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>