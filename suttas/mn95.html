<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn95' lang='km'>
        <header>
            <ul>
            </ul>
        </header>
        <p><a class='ref km' id='km៦៣' href='#km៦៣'>៦៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់ពុទ្ធដំណើរទៅកាន់ចារិក ក្នុងដែនកោសល​ ព្រមដោយ​ភិក្ខុសង្ឃ​ជា​ច្រើន ក៏បានដល់ទៅស្រុកព្រាហ្មណ៍ ឈ្មោះឳបាសាទរបស់ដែនកោសល ។ ដំណឹង​នោះឮថា ព្រះមានជោគទ្រង់គង់ក្នុងសាលវ័នជាទេវវ័ន នៅ​ខាងជើង​ឳ​បាសាទ​គ្រាម ជិតឳបាសាទ​គ្រាម ។ ក្នុងសម័យនោះឯង មាន​ព្រាហ្មណ៍​ម្នាក់ ឈ្មោះចង្កី នៅអាស្រ័យនឹងឳបាសាទ​គ្រាម ដែលជា​ស្រុកកុះករ​ដោយ​សត្វនិងមនុស្ស បរិបូណ៌ដោយស្មៅឧសនិងទឹក បរិបូណ៌​ដោយ​ធញ្ញាហារ ជាស្រុកព្រះរាជទ្រព្យ ដែលព្រះរាជាបសេន​ទិកោសល ទ្រង់ព្រះរាជ​ទានជាព្រះរាជអំណោយដ៏ប្រសើរ គឺទ្រង់ប្រទាន​ដោយ ​ដាច់​ខាត ។</p>
        <p><a class='ref km' id='km៦៤' href='#km៦៤'>៦៤</a>ពួកព្រាហ្មណ៍នឹងគហបតីនៅក្នុងឳបាសាទគ្រាម បានឮដំណឹង​ថា ព្រះសមណ​​​គោតមជាសក្យបុត្រ​ ទ្រង់ចេញចាកសក្យត្រកូល​ទ្រង់​ព្រះផ្នួស ទ្រង់ពុទ្ធ​ដំណើរមកកាន់ចារិក ក្នុងដែនកោសល ព្រមដោយ​ភិក្ខុសង្ឃ​​ជាច្រើន បានដល់មក​ឳបាសាទ​​គ្រាម ឥឡូវនេះមកគង់ក្នុង​ឳបាសាទ​គ្រាម ក្នុង​សាលវ័ន​ជាទេវវ័ន នៅខាង​ជើងឳបាសាទគ្រាម កិត្តិសព្ទល្អ នៃព្រះគោតម​ដ៏ចម្រើនអង្គនោះ ឮល្បី​ ខ្ចរខ្ចាយ​សុះសាយយ៉ាង​នេះ​ថា ព្រះមានជោគអង្គ​នោះ ព្រះអង្គឆ្ងាយចាកសេចក្តីសៅហ្មង​គ្រប់យ៉ាង ព្រះអង្គត្រាស់ដឹងនូវ​ញេយ្យ​ធម៌ ទាំងពួងដោយប្រពៃ ចំពោះព្រះអង្គ ព្រះអង្គ​​​​​​ប​រិបូណ៌ដោយវិជ្ជា​នឹង​នចរណៈ គឺសេចក្តីចេះដឹង នឹងក្រឹត្យដែល​បុគ្គល​​គប្បីប្រព្រឹត្ត ព្រះអង្គ​មាន​ព្រះដំណើរល្អទៅកាន់ព្រះនិព្វាន ព្រះអង្គ​ជ្រាបច្បាស់នូវត្រៃលោក ព្រះអង្គ​​​​ប្រសើរ​ដោយសីលាទិគុណ រកបុគ្គល​ណា​មួយស្មើគ្មាន ព្រះអង្គ​ជា​អ្នក​​ទូន្មាននូវបុរស​ដែល​គួរទូន្មានបាន ព្រះអង្គ​ជា​គ្រូ​នៃ​ទេវតា​ និងមនុស្ស​ទាំងឡាយ ព្រះអង្គបាន​ត្រាស់ដឹង​នូវអរិយសច្ចធម៌ ព្រះអង្គលែងវិលត្រឡប់​មកកាន់ភពថ្មីទៀត ព្រះអង្គបានធ្វើឲ្យជាក់​ច្បាស់​ដោយ​ប្រាជ្ញា ចំពោះ​ព្រះអង្គ​នូវលោកនេះព្រមទាំងទេវលោក មារលោក ព្រហ្មលោក នូវ​ពពួក​សត្វ​ព្រម​ទាំងសមណៈនឹងព្រាហ្មណ៍ ទាំងមនុស្ស​ជាសម្មតិ​ទេពនឹងមនុស្ស​ដ៏​សេស ហើយប្រកាស ទ្រង់សម្តែងធម៌មាន​លំអបទ​​​ដើម មានលំអ​បទ​កណ្តាល​​នឹងបទចុង ព្រះអង្គប្រកាស​នូវ​ព្រហ្មចរិយធម៌ ព្រមទាំង​អត្ថ​នឹង​ព្យញ្ជនៈ ដ៏ពេញបរិបូណ៌ បរិសុទ្ធទាំងអស់ ក៏ដំណើរដែល​បាន​ឃើញ​ បានជួប​នឹ​ងព្រះអរហន្ត​ទាំងឡាយ មានសភាព​យ៉ាង​ហ្នឹង ជាការប្រពៃពេក ។ លំដាប់នោះ ពួកព្រាហ្មណ៍​នឹងគហបតី នៅក្នុងឳបាសាទគ្រាម ចេញអំពី​ឳ​បាសាទ​​គ្រាមជាពួកជាក្រុម ជាគណៈ មានមុខឆ្ពោះទៅកាន់ឧត្តរទិស សំដៅ​ទៅ​កាន់​សាលវ័នជាទេវវ័ន ។ ក៏​សម័យ​នោះឯង ​ចង្កី​ព្រាហ្មណ៍​ចូល​ទៅ​ដេក​ក្នុង​​វេលាថ្ងៃព្ធដ៏ប្រាសាទជាន់​ខាងលើ ។</p>
        <p><a class='ref km' id='km៦៥' href='#km៦៥'>៦៥</a>ចង្កីព្រាហ្មណ៍ បានឃើញពួកព្រាហ្មណ៍ នឹងគហបតីនៅក្នុង​ឳបាសាទ​​គ្រាម ចេញអំពីឳបាសាទគ្រាម ជាពួក ជាក្រុម ជាគណៈ មានមុខ​ឆ្ពោះ​ទៅ​​កាន់​ឧត្តរទិស ដើរត្រសងទៅកាន់សាលវ័នជាទេវវ័ន លុះឃើញ​ហើយ ក៏និយាយទៅ​រកខត្តាមាត្យថា ម្នាលខត្តៈ ចុះហេតុដូចម្តេច បានជា​ពួក​ព្រាហ្មណ៍នឹងគហបតី នៅក្នុងឳបាសាទគ្រាម ជាពួក ជាក្រុម ជាគណៈ មានមុខឆ្ពោះទៅកាន់ឧត្តរទិស ដើរត្រសងទៅកាន់សាលវ័នជាទេវវ័ន ។ ខត្តា​មាត្យ​ជារាបថា បពិត្រលោកចង្កីដ៏ចម្រើន មានព្រះសមណគោតម ជា​សក្យ​បុត្រ ចេញចាកសក្យត្រកូល ទ្រង់ព្រះផ្នួស ទ្រង់ពុទ្ធដំណើរ​មក​កាន់​ចារិក ក្នុងដែនកោសល ព្រមដោយភិក្ខុសង្ឃជាច្រើន ឥឡូវ​បានមក​ដល់​ឳបាសាទ​គ្រាម ទ្រង់គង់នៅក្នុងសាលវ័នជាទេវវ័ន ក្បែរឳបាសាទគ្រាម ជា​ខាងជើងនៃឳបាសាទគ្រាម ក៏កិត្តិយសល្អ នៃព្រះគោតមដ៏ចម្រើននោះ ឮ​ល្បី ​ខ្ចរខ្ចាយ​សុះសាយមក យ៉ាងនេះថា ព្រះមានព្រះភាគអង្គនោះ ជា​អរហន្ត​​សម្មាសម្ពុទ្ធ ទ្រង់​បរិបូណ៌ដោយវិជា្ជនឹងចរណៈ ជាព្រះសុគត​ជ្រាប​ច្បាស់​នូវ​លោក ជាបុគ្គលប្រសើរ​បំផុត​ ជាសារថីទូន្មាននូវបុរស ជាសាស្តា​នៃ​ទេវតានិងមនុស្សទាំងឡាយ ព្រះអង្គបាន​ត្រាស់ដឹង នូវចតុរារិយសច្ច ព្រះអង្គ​​​លែងវិលមកកាន់ភពថ្មីទៀត ពួកព្រាហ្មណ៍នឹង​គហបតីទាំងនុ៎ះ ដើរ​ចូល​​ទៅ​ដើម្បីគាល់ព្រះគោតមដ៏ចម្រើន ។ ចង្កីព្រាហ្មណ៍និយាយថា ម្នាល​ខត្តៈ​ដ៏ចម្រើន បើដូច្នោះ អ្នកចូរចូលទៅរកពួកព្រាហ្មណ៍​​​​​​​ នឹងគហបតី​ដែលនៅក្នុង​ឳបាសាទគ្រាម លុះចូលទៅ​ដល់ហើយ និយាយនឹងពួក​ព្រាហ្មណ៍​នឹងគហបតីអ្នកនៅ​ក្នុងឳបាសាទគ្រាម​​ យ៉ាងនេះថា ម្នាលអ្នក​ទាំងឡាយ​ដ៏ចម្រើន ចង្កីព្រាហ្មណ៍បាននិយាយ​យ៉ាងនេះថា សូមឲ្យអ្នកដ៏​ចម្រើន​ទាំងឡាយ រង់ចាំបន្តិចសិន ដ្បិតចង្កីព្រាហ្មណ៍ចង់​ចូលទៅគាល់​ព្រះសមណៈ​គោតមដែរ ។ ខត្តាមាត្យនោះទទួលពាក្យចង្កីព្រាហ្មណ៍ថា បាទ​លោកដ៏ចម្រើន រួចចូលទៅរកពួកព្រាហ្មណ៍នឹងគហបតី ដែលនៅ​ក្នុង​ឳបាសាទ​​​​គ្រាម លុះចូលទៅដល់ហើយបានពោល ទៅរកពួកព្រាហ្មណ៍​នឹង​គហបតី ដែលនៅ​ក្នុងឳបាសាទគ្រាមដូច្នេះថា ម្នាលអ្នកដ៏ចម្រើន​ទាំងឡាយ ចង្កីព្រាហ្មណ៍និយាយ​យ៉ាងនេះថា សូមឲ្យអ្នកទាំងឡាយ រង់ចាំបន្តិចសិន ដ្បិតចង្កីព្រាហ្មណ៍ ចង់ចូលទៅ​គាល់ព្រះសមណៈគោតមដែរ ។</p>
        <p><a class='ref km' id='km៦៦' href='#km៦៦'>៦៦</a>ក៏សម័យនោះឯង បណ្តាពួកព្រាហ្មណ៍ ដែលមកអំពី​ដែន​ដទៃ​ផ្សេង ៗ មានពួកព្រាហ្មណ៍ចំនួន ៥០០ នាក់ នៅអាស្រ័យក្នុងឳបាសាទគ្រាម ដោយ​កិច្ចណានីមួយ ។ ពួកព្រាហ្មណ៍ទាំងនោះបានឮថា ចង្កីព្រាហ្មណ៍ នឹង​ចូលទៅគាល់ព្រះសមណគោតម ។ ទើបព្រាហ្មណ៍ទាំងនោះ នាំគ្នាចូល​ទៅ​រក​​ចង្កីព្រាហ្មណ៍ ត្រង់កន្លែង​ដែលគាត់នៅលុះចូលទៅដល់ហើយ បាន​និយាយ​ទៅ​រក​ចង្កីព្រាហ្មណ៍ ដូច្នេះថា ឮថា​ ចង្កីដ៏ចម្រើន​នឹង​ចូល​ទៅ​គាល់​ព្រះ​​សមណគោតមមែនឬ ។ ចង្កីព្រាហ្មណ៍ឆ្លើយថា ម្នាលអ្នក​ដ៏ចម្រើន​ទាំងឡាយ យ៉ាងហ្នឹងហើយ ខ្ញុំឯងនឹងទៅគាល់ព្រះសមណ​គោតមមែន ។ ពួកព្រាហ្មណ៍និយាយឃាត់ថា ចង្កីដ៏ចម្រើន កុំចូលទៅគាល់​ព្រះ​សមណ​គោតម​ឡើយ ចង្កីដ៏ចម្រើនមិន​គួរចូលទៅគាល់​ព្រះសមណ​គោតម​ទេ គួរតែព្រះសមណគោតម ចូលមកជួបនឹងចង្កីដ៏ចម្រើនវិញ ដ្បិតចង្កីដ៏​ចម្រើន​ មានកំណើត​បរិសុទ្ធទាំងពីរចំណែក គឺខាងមាតានឹងខាងបិតា ប្រ​សូត​ចាកគភ៌ដ៏បរិសុទ្ធ តាំងអំពីតំណនៃជីដូនជីតាជាគំរប់ ៧ មក មិនមាន​អ្នក​ណា​មួយ រិះគន់តិះដៀល​ដោយពោលដល់ជាតិកំណើតបានឡើយ ចង្កី​ដ៏​ចម្រើន មានកំណើតបរិសុទ្ធទាំងពីរ​ចំណែក គឺខាងមាតានិងខាងបិតា ប្រសូត​​ចាកគភ៌ដ៏បរិសុទ្ធ តាំងអំពីតំណនៃជីដូន​ជីតាជាគំរប់ ៧ មក មិនមាន​អ្ន​ក​ណាមួយ រិះគន់តិះដៀល ដោយពោលដល់ជាតិ​កំណើតបានឡើយ ដោយ​ហេតុណា ហេតុនោះ បានជាចង្កីដ៏ចម្រើនមិនគួរចូលទៅគាល់​ព្រះ​សមណ​គោតមទេ គួរតែព្រះសមណគោតម ចូលមកជួបនឹង​ចង្កី​ដ៏​ចម្រើន​វិញ មួយទៀត ចង្កីដ៏ចម្រើនជាអ្នកស្តុកស្តម្ក មានទ្រព្យច្រើន មាន​គ្រឿង​បរិភោគ​ច្រើន មិនតែប៉ុណ្ណោះ ចង្កីដ៏ចម្រើនចេះចប់ត្រៃវេទ ព្រមទាំងគម្ពីរ​និឃណ្ខុ នឹងគម្ពីរកេដភៈ ព្រមទាំងអក្ខរប្បភេទ គឺសិក្ខានឹង​និរុត្តិ ដែលមាន​គម្ពីរ​ឥតិហាសៈ ជាគំរប់ ៥ ជាអ្នក​ស្គាល់នូវបទ នឹងវេយ្យាករណ៍ ជាអ្នក​មិន​ឧន​ថយ គឺស្ទាត់ជំនាញក្នុងលោ​កាយ​តសាស្រ្ត នឹងមហាបុរេសលក្ខណ​ព្យាករណ​សាស្រ្ត មួយទៀត ចង្កីដ៏ចម្រើនមានរូបល្អ គួរពិតពិលរមិលមើល គួរជាទីជ្រះថ្លាប្រកបដោយពណ៌សម្បុរដ៏ល្អក្រៃលែង មានព្រះ​វ័ណ្ណ​ស្រដៀង​នឹងព្រហ្ម មានសរីរៈស្រដៀងគ្នានឹងព្រហ្ម មានសព៌ាង្គ​រាងកាយ​គួរឲ្យចង់​មើល​​មិន​លែង មួយទៀត ចង្កីដ៏ចម្រើនជាអ្នកមានសីល មានសីល​ដ៏​ចម្រើន​ ប្រកប​ដោយសីល​ដ៏ចម្រើន មួយទៀត ចង្កី​ដ៏ចម្រើន​មាន​សំដីពីរោះ និយាយ​សំដី​ពីរោះ ប្រកបដោយសំដី​អ្នកក្រុង ជាសំដីច្បាស់​លាស់​ប្រាសចាកទោស អាច​ញុំាង​អ្នកស្តាប់​ឲ្យចូលចិត្តសេចក្តី​ជាក់លាក់បាន មួយទៀត ចង្កីដ៏​ចម្រើន​ជាអាចារ្យ ជាប្រធានលើ​អាចារ្យនៃពួកជនច្រើន បានបង្រៀនមន្ត​មាណព ៣ រយនាក់ មួយទៀត ចង្កីដ៏ចម្រើន​ព្រះបាទ​បសេនទិកោសល​​តែង​ធ្វើ​សក្ការៈ ធ្វើសេចក្តីគោរព រាប់អាន បូជា​​កោត​ក្រែង ទាំងបោក្ខរសាតិ​ព្រាហ្មណ៍ ក៏តែងធ្វើសក្ការៈ ធ្វើសេចក្តីគោរព រាប់អាន បូជា កោតក្រែង​ចង្កី​ដ៏ចម្រើនដែរ មួយទៀត ចង្កីដ៏ចម្រើន នៅគ្រប់គ្រង​ឳបាសាទ​គ្រាម ដែល​ជា​ស្រុក​កុះករដោយមនុស្សនិងសត្វ សម្បូណ៌ដោយស្មៅ​ឧសនិង​ទឹក បរិបូណ៌​ដោយ​​ធញ្ញាហារ ជាស្រុកព្រះរាជទ្រព្យ ដែលព្រះបាទ​បសេនទិកោសល ប្រទាន​ជា​ព្រះរាជអំណោយដ៏ប្រសើរ គឺទ្រង់ប្រទាន ដោយដាច់ខាត ចង្កីដ៏​ចម្រើន​នៅគ្រប់គ្រង​ឳបាសាទគ្រាម ដែលជាស្រុក​កុះករ​ដោយមនុស្ស​និង​សត្វ សម្បូណ៌ដោយស្មៅ ឧស នឹងទឹក បរិបូណ៌​ដោយ​ធញ្ញាហារ ជាស្រុក​ព្រះ​រាជទ្រព្យ ដែលព្រះបាទបសេនទិកោសល ប្រទានជាព្រះរាជអំណោយដ៏ប្រសើរ គឺទ្រង់ប្រទានដោយដាច់ខាត ដោយ​ហេតុណា ហេតុនេះ​បាន​ជា​ថា​ចង្កី​ដ៏ចម្រើន មិនគួរចូលទៅ​ជួបព្រះសមណ​គោតម​ឡើយ គួរតែ​ព្រះសមណគោតម ចូលមកជួបនឹងចង្កីដ៏ចម្រើនវិញ ។</p>
        <p><a class='ref km' id='km៦៧' href='#km៦៧'>៦៧</a>កាលបើពួកព្រាហ្មណ៍ និយាយយ៉ាងនេះហើយ ចង្កីព្រាហ្មណ៍ ​ក៏​និយាយ នឹងព្រាហ្មណ៍ទាំងនោះ យ៉ាងនេះថា​នែអ្នកដ៏ចម្រើន​បើដូច្នោះ​ចូរ​ស្តាប់​ពាក្យខ្ញុំសិនថា បើទុកជាយ៉ាងណា ៗ ក៏គួរតែយើងចូ​ល​ទៅគាល់​ព្រះ​សមណ​គោត​មនោះវិញ មិន​គួរឲ្យ​ព្រះគោតមដ៏ចម្រើន​នោះ​ចូល​មកជួប​នឹង​យើង​ទេ នែអ្នកទាំងឡាយដ៏ចម្រើន ឮថា​ព្រះសមណ​គោតម មានជាតិ​បរិសុទ្ធ​​ទាំងពីរចំណែក គឺខាងព្រះមាតានឹងព្រះបិតា​ប្រសូតចាកគក៌​ដ៏​បរិសុទ្ធ តាំងពីតំណ នៃព្រះអយ្យកោអយ្យិកា ជាគំរប់ ៧ មក មិន​មាន​អ្នកណា​តិះដៀល ដោយពោលដល់ជាតិកំណើតបានឡើយ ព្រះសមណ-​គោតម មានជាតិដ៏ល្អទាំងពីរ​ចំណែក ។បេ។ ដោយពោល​ដល់​ជាតិ​កំណើត​បានឡើយ ដោយ​ហេតុណា ហេតុនេះមិនគួរ​ឲ្យ​ព្រះសមណ​គោតមដ៏​ចម្រើននោះ ចូលមកជួបនឹងយើងទេ គួរតែយើងរាល់គ្នា ចូលទៅ​គាល់​​ព្រះគោតមដ៏ចម្រើននោះដោយពិត នែអ្នកទាំងឡាយដ៏​ចម្រើន​ ឮថា​ព្រះ​សមណ​គោតម ទ្រង់លះបង់មាស​ប្រាក់​មាន​ប្រមាណ​ច្រើន ដែល​ឋិត​នៅ​​លើផែនដី​ទាំងឋិតនៅ​ក្នុងវេហាស៍ គឺក្នុងប្រាសាទជាន់លើ ហើយ​ចេញ​ទៅ​​ទ្រង់​ព្រះផ្នួស នែគ្នាយើងឮថា ព្រះសមណ​​គោតម ព្រះអ​ង្គ​ជា​កំឡោះ​នៅ​ឡើយ មានព្រះកេសាខ្មៅស្រិល ប្រកបដោយ​វ័យដ៏ចម្រើនគឺបឋមវ័យ ទ្រង់​ចេញ​​ចាក​គេហដ្ឋានចូលទៅកាន់ផ្នួស នែគ្នាយើង ឮថា ព្រះសមណគោតម កាលព្រះវរមាតា​បិតា​មិនពេញព្រះហឫទ័យ (​នឹងការទ្រង់ព្រះផ្នួស) កំពុង​មាន​ព្រះភក្រ្ក​ជោកជាំ ដោយទឹកព្រះនេត្រ ទ្រង់ព្រះកន្សែងសោយសោក ព្រះអង្គ​ទ្រង់ដាក់ព្រះកេសា នឹងព្រះមស្សុ ទ្រង់ព្រះកាសាវពស្រ្ត ហើយ​ចេញ​ចាកគេហដ្ឋាន ចូលទៅកាន់ផ្នួស នែគ្នាយើង ឮថាព្រះសមណគោតម មាន​ព្រះរូប​ល្អ គួរឲ្យរមិលមើល គួរជាទីជ្រះថ្លា ប្រកបដោយព្រះវណ្ណៈ​ដ៏ល្អ​ក្រៃ​លែង មានព្រះវណ្ណៈស្រដៀងនឹងព្រហ្ម មានព្រះសរីរៈ​ស្រដៀងនឹងព្រហ្ម មាន​ព្រះសព៌ាង្គរាងកាយ គួរឲ្យចង់មើលមិនលែង នែគ្នាយើង ឮថា​ព្រះសមណគោតម ទ្រង់មានសីល មានសីលដ៏ប្រសើរ មានសីលជា​កុសល ប្រកប​ដោយសីលជាកុសល នែគ្នាយើង ឮថាព្រះសមណគោតម មានព្រះ​វាចា​​ពីរោះ មានព្រះពុទ្ធដីកាដ៏ពីរោះ ប្រកបដោយវាចាជារបស់អ្នកក្រុង ជាព្រះ​វាចាច្បាស់លាស់​ប្រាសចាកទោស អាចញុំាងអ្នកស្តាប់​ឲ្យចូលចិត្ត​សេចក្តី​​ច្បាស់លាស់បាន នែគ្នាយើង ឮថាព្រះសមណគោតម ជាអាចារ្យជា​ប្រធាន​លើអាចារ្យនៃពួកជនច្រើន នែគ្នាយើង ឮថាព្រះសមណគោតម អស់​កាមរាគហើយ ប្រាសចាកសេចក្តីស្រើបស្រាលហើយ នែគ្នាយើង ឮថា​ព្រះសមណគោតម ជាកម្មវាទី ជាកិរិយាវាទី ព្រះអង្គទ្រង់ធ្វើធម៌​ដែល​គ្មាន​បាបទុក​ជាខាងមុខ ក្នុងពួកព្រាហ្មណ៍នឹងពួកសត្វ នែគ្នាយើង ឮថា​ព្រះសមណគោតម ចេញចាកត្រកូលដ៏ខ្ពង់ខ្ពស់ ជាត្រកូលក្សត្រិយ៍ មិន​លាយឡំ ហើយមកទ្រង់ព្រះផ្នួស នែគ្នាយើង ឮថាព្រះសមណគោតម ចេញ​ចាកត្រកូលដ៏​ស្តុកស្តម្ភ មានទ្រព្យច្រើន មានភោគៈច្រើន មក​ទ្រង់​ព្រះផ្នូស នែគ្នាយើង ឮថាពួក​មនុស្ស​​អ្នកនៅដែនក្រៅ អ្នកនៅជនបទក្រៅ តែង​នាំគ្នាមកសាកសួរព្រះសមណ​គោតម នែគ្នាយើង ឮថា ទេវតាច្រើន​ពាន់ បានដល់ព្រះសមណគោតម ជាទីពឹង​ស្មើដោយជីវិត នែគ្នាយើង ឮថា កិត្តិសព្ទ​ល្អនៃព្រះសមណគោតម ល្បីខ្ចរខ្ចាយ​សុសសាយទៅ យ៉ាងនេះថា ព្រះមានព្រះភាគ​អង្គនោះ ជាអរហន្តសម្មាសម្ពុទ្ធ បរិបូណ៌​ដោយ​វិជ្ជា​និងចរណៈ ជាព្រះសុគតជ្រាបច្បាស់នូវត្រៃលោក ប្រសើរបំផុត ជាសារថី​ទូន្មាន​នូវបុរស ជាសាស្តានៃទេវតានិងមនុស្ស​ទាំងឡាយ បានត្រាស់​ដឹង​នូវ​ចតុរារិយ​សច្ចធម៌ ទ្រង់លែងវិលមកកាន់ភពថ្មីទៀត នែគ្នាយើង ឮថា ព្រះ​សមណ​គោតម​ ប្រកបដោយមហាបុរិសលក្ខណៈ ៣២ ប្រការ នែគ្នាយើង ឮថា ព្រះបាទមាគធសេនិយពិម្ពិសារ ព្រមទាំងព្រះរាជបុត្រ ព្រះអគ្គមហេសី បានដល់​ព្រះសមណគោតម ជាទីពឹងស្មើដោយជីវិត នែ​គ្នាយើង ឮថា ព្រះ​បាទបសេនទិកោសល ព្រមទាំង​ព្រះរាជបុត្រ ព្រះអគ្គមហេសី​ បាន​ដល់​ព្រះសមណគោត​ម​ជាទីពឹង ស្មើដោយជីវិត នែគ្នាយើង ឮថាបោក្ខរសាតិ​ព្រាហ្មណ៍ ព្រមទាំងបុត្រនិងភរិយា បានដល់​ព្រះសមណគោតមជា​ទីពឹង​ស្មើ​ដោយជីវិត នែគ្នាយើង ឮថា ព្រះសមណ-​គោតម ស្តេចមកដល់​ឳ​បាសាទ​គ្រាមហើយ ឥឡូវនេះគង់នៅក្នុងសាលវ័ន ជាទេវវ័នជាខាងជើង​ឳបាសាទគ្រាម ជិតឳបាសាទគ្រាម ពួកសមណៈ ​ឬ​ព្រាហ្មណ៍ណាមួយ ដែល​ម​កដល់គាមក្ខេត្ត របស់យើងហើយ ពួកសមណ​ព្រាហ្មណ៍​ទាំងនោះ សុទ្ធ​តែ​​ជាភ្ញៀវរបស់យើង ភ្ញៀវហ្នឹងឯងត្រូវតែយើង​ធ្វើ​សក្ការៈ គោរព រាប់​អាន បូជា នែគ្នាយើង ក៏ព្រះសមណគោតមនេះឯង ស្តេចមកដល់ឳ​បាសាទ​គ្រាមហើយ ឥឡូវ​នេះ ​គង់នៅក្នុងសាលវ័នជាទេវវ័ន ជាខាងជើង​ឳ​បាសាទគ្រាម ជិតឳបាសាទគ្រាម ឯព្រះសមណគោតម ជាភ្ញៀវរបស់យើង ភ្ញៀវ​ហ្នឹងឯងត្រូវតែយើងធ្វើសក្ការៈ គោរព រាប់អាន បូជា ដោយហេតុនេះ​ហើយ បានជាមិនគួរឲ្យព្រះសមណ​គោតមដ៏ចម្រើននោះ ចូលមកជួបនឹង​យើង​ឡើយ តាមពិតគួរ តែពួកយើងចូលទៅគាល់​ព្រះសមណ​​គោតម​ដ៏​ចម្រើន​នោះវិញ នែគ្នាយើងខ្ញុំដឹង គុណ (​ដែលគួរ​សរសើរ​) របស់ព្រះគោតម ដ៏ចម្រើន​នោះ ត្រឹមតែប៉ុណ្ណោះឯង តែព្រះគោ តមដ៏​ចម្រើននោះ មិនមែន​មាន​គុណ ដែលគួរសរសើរ ត្រឹមតែប៉ុណ្ណោះទេ ព្រោះព្រះគោតមដ៏ចម្រើន​នោះ មានគុណនឹងរាប់នឹងប្រមាណពុំបាន នែគ្នា​យើង ព្រះគោតម​ដ៏​ចម្រើន​នោះ ទោះបី​ព្រះអង្គប្រកប ដោយអង្គតែមួយ ៗ ព្រះគោតមដ៏ចម្រើននោះ ក៏មិនគួរ​នឹងចូលមកជួប ​នឹងយើងទេតាមពិត​គួរ​តែ​ពួក​យើងចូលទៅជួបនឹង​ព្រះ​គោតមដ៏ចម្រើននោះវិញ ។ ពួកព្រាហ្មណ៍​​និយាយគ្នាថា នែគ្នាយើង បើដូច្នោះ ពួកយើងទាំងអស់គ្នានឹងនាំគ្នាចូលទៅ​គាល់​ព្រះសមណគោតម ។ ទើបចង្កីព្រាហ្មណ៍ ព្រមទាំងពួកព្រាហ្មណ៍​ច្រើន​នាក់ ចូលទៅគាល់​ព្រះមាន​ព្រះភាគ លុះចូលទៅដល់ហើយ ក៏ពោល​ពាក្យសំណេះ​សំណាល ជាមួយ​នឹង​​ព្រះមានព្រះភាគ លុះបញ្ចប់ពាក្យ​ដែល​គួររីករាយ នឹងពាក្យដែល​គួររលឹកហើយក៏អង្គុយ​ក្នុងទីដ៏គួរសម ។ ក៏សម័យ​នោះឯង ព្រះមាន​ព្រះភា​គ​​ទ្រង់​ពោល​ពាក្យ​ណាមួយ ទៅរក​ពួក​ព្រាហ្មណ៍​ចាស់ ៗ លុះបញ្ចប់ពាក្យ​ដែល​គួរ​​រលឹកហើយ ក៏ទ្រង់គង់ ។</p>
        <p><a class='ref km' id='km៦៨' href='#km៦៨'>៦៨</a>សម័យនោះឯង មានមាណពកំឡោះម្នាក់ ឈ្មោះកាបទិកៈ មានក្បាលកោរ មានអាយុប្រមាណ ១៦ ឆ្នាំ អំពីកំណើតចេះចប់ត្រៃវេទ ព្រមទាំងគម្ពីរនិឃណ្ឌុ និងគម្ពីរកេដុភៈ ព្រមទាំងអក្ខរប្បភេទ គឺសិក្ខានឹង​និរុត្តិ ដែលមានគម្ពីរឥតិហាសៈ​ ជាគំរប់៥ ជាអ្នកស្គាល់នូវបទនឹង​វេយ្យាករណ៍ ជាអ្នកមិនឧនថយ គឺស្ទាត់ជំនាញក្នុង​លោកាយតសាស្រ្ត នឹងមហា​​បុរិសលក្ខណព្យាករណសាស្រ្ត អង្គុយនៅក្នុងប្រជុំ​បរិស័ទនោះ ។ មាណពនោះ ក៏និយាយស្កាត់សំដីរបស់ពួកព្រាហ្មណ៍ចាស់ ៗ ដែលកំពុង​តែប្រឹក្សា ទៅរកព្រះមានព្រះភាគ ។ ទើបព្រះមានព្រះភាគ ទ្រង់ឃាត់កាប​ទិក​​មាណពថា ភារទ្វាជៈមានអាយុ កុំនិយាយស្កាត់សំដី របស់ពួក​ព្រាហ្មណ៍ចាស់ ៗ ដែលកំពុងតែប្រឹក្សាឡើយ ភារទ្វាជៈមានអាយុ ចូរបង្អង់​ចាំឲ្យ​ចប់សំដីគេសិន ។</p>
        <p><a class='ref km' id='km៦៩' href='#km៦៩'>៦៩</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ ចង្កី​ព្រាហ្មណ៍ ក៏ក្រាបបង្គំទូលព្រះមានព្រះភាគដូច្នេះថា ព្រះគោតមដ៏​ចម្រើន​កុំ​​ឃាត់​​កាបទិកមាណពឡើយ ដ្បិតកាបទិកមាណព ជាកុលបុត្រផង ជាពហុ​ស្សូតផង កាបទិកមាណព ជាបណ្ឌិតផង កាបទិកមាណព ជាអ្នក​និយាយ​ពាក្យ​ពីរោះផង កាបទិកមាណព អាចនឹងប្រឹក្សាក្នុងពាក្យនោះ ជាមួយនឹង​ព្រះ​គោតមដ៏ចម្រើនបានផង ។ ទើបព្រះមាន​ជោគមានព្រះតម្រិះ​យ៉ាង​នេះ​ថា កាបទិកមាណព មុខជានឹងបានសម្រេចត្រៃវិជ្ជា ក្នុងព្រះពុទ្ធសាសនា​ដោយ​ពិត ព្រោះហេតុនោះបាន ជាពួកព្រាហ្មណ៍ លើកកាបទិក​មាណព​នោះជាត្រីមុខ ។ គ្រានោះ កាបទិកមាណព មានសេចក្តីត្រិះរិះ យ៉ាងនេះថា កាលណាបើព្រះសមណគោតម ទ្រង់ឆ្មៀងព្រះនេត្រមកចំភ្នែករបស់អញ អញ​នឹង​​សួរប្រស្នាចំពោះព្រះសមណគោតម ក្នុងកាលនោះ ។ លំដាប់នោះ ព្រះមានព្រះភាគ ទ្រង់ជ្រាបនូវបរិវិតក្កៈក្នុងចិត្តរបស់ កាបទិកមាណព​ដោយ​​​ព្រះហឫទ័យរបស់ព្រះអង្គ​ហើយ ទើបឆ្មៀងព្រះនេត្រចំពោះទៅរក កាបទិកមាណព ។ គ្រានោះកាបទិកមាណព មានសេចក្តីត្រិះរិះ​យ៉ាង​នេះ​ថា ព្រះសមណគោតមមើលមកអញហើយតើ បើដូច្នោះ​មានតែអញ​សួរ​ប្រស្នា​​ចំពោះព្រះសមណគោតម ។ លំដាប់នោះ កាបទិកមាណព ក្រាបបង្គំទូល​សួរព្រះមានព្រះភាគ ដូច្នេះថា បពិត្រព្រះគោតមដ៏ចម្រើន​បទមន្ត​​ចាស់​របស់​ពួកព្រាហ្មណ៍ដែលប្រកាន់ត ៗ គ្នាថាដូច្នេះ ៗ ប្រកាន់តាម​ក្បួន ក៏បណ្តាពួក​ព្រាហ្មណ៍ទាំងនោះ ពួកព្រាហ្មណ៍ដែលដល់នូវសេចក្តី​ចូល​ចិត្ត​​​​ដោយចំណែកមួយថា ពាក្យនេះពិត ឯពាក្យដទៃជាមោឃៈ ក្នុង​សេចក្តី​​​នេះ ព្រះគោតមដ៏ចម្រើនទ្រង់សម្តែង​ថាដូចម្តេចទៅវិញ ។</p>
        <p><a class='ref km' id='km៧០' href='#km៧០'>៧០</a>ព្រះមានព្រះភាគសត្រាស់ថា ម្នាលភារទ្វាជៈ ចុះបណ្តា​ព្រាហ្មណ៍​​​ទាំងឡាយ មានព្រាហ្មណ៍ណាខ្លះ សូម្បីតែម្នាក់ ពោលយ៉ាងនេះ​ថា អញដឹងហេតុនេះ អញឃើញហេតុនេះ ពាក្យនេះពិត ឯពាក្យដទៃ​ជា​មោឃៈ ដូច្នេះមាន​ដែរឬទេ ។ កាបទិកមាណព ឆ្លើយថា បពិត្រ​ព្រះគោតម​ដ៏​ចម្រើន​ពុំមានទេ ។ ម្នាលភារទ្វាជៈ ចុះបណ្តាព្រាហ្មណ៍ទាំងឡាយ ព្រាហ្មណ៍​ខ្លះ មានអាចារ្យ​ជាមួយ​គ្នាផង ជាប្រធានលើអាចារ្យជាមួយគ្នាផង តាំងអំ​ពីគូនៃអាចារ្យ​ជាគំរប់ ៧ មក ពោលយ៉ាងនេះថា អញដឹងហេតុនេះ អញឃើញហេតុនេះ ពាក្យ​នេះពិត ឯពាក្យដទៃជាមោឃៈ ដូច្នេះមាន​ដែរ​ឬទេ ។ បពិត្រព្រះ​គោតម​​ដ៏ចម្រើនពុំមានទេ ។ ម្នាលភារទ្វាជៈ ចុះបណ្តា​ព្រាហ្មណ៍ទាំងឡាយ មានព្រាហ្មណ៍ណា ជាឥសីមានក្នុងជាន់មុន ជាអ្នក​តាក់តែង​នូវមន្ត អ្នក​ពោល​​​នូវមន្តបទនៃមន្តចាស់នេះ ដែលពួកព្រាហ្មណ៍​ណា​បានសូត្រហើយ បានពោលហើយ បានតាំងទុកហើយ ឥឡូវនេះ ពួកព្រាហ្មណ៍ សូត្រតាមមន្ត​​​នោះ ពោលតាមមន្តនោះ ពោលតាមមន្តដែល​គេពោលហើយ បង្រៀន​​មន្ត​​ដែលគេបង្រៀនហើយ ពួកឥសី​ទាំងនោះ គឺឥសីឈ្មោះ អដ្ឋកៈ ឈ្មោះ​វាមកៈ ឈ្មោះវាមទេវៈ ឈ្មោះវេស្សាមិត្តៈ ឈ្មោះ យមតគ្គិ ឈ្មោះ អង្គីរសៈ ឈ្មោះ​​ ភារទ្វាជៈ ឈ្មោះ វាសេដ្ឋៈ ឈ្មោះ កស្សបៈ ឈ្មោះ ភគុ ក៏ពួកឥសី​ទាំងនោះពោលយ៉ាងនេះថា យើងទាំងឡាយ ដឹងហេតុនេះ យើងទាំងឡាយ​ឃើញហេតុនេះ ពាក្យនេះពិត ឯពាក្យ​ដទៃ​ជា​មោឃៈ ​ដូច្នេះ​មាន​ដែរឬទេ ។ បពិត្រព្រះគោតមដ៏ចម្រើនពុំមានទេ ។</p>
        <p><a class='ref km' id='km៧១' href='#km៧១'>៧១</a>ព្រះភគវន្តមុនីនាថទ្រង់ត្រាស់ថា ម្នាលភារទ្វាជៈ មិនមានឮថា​បណ្តាព្រាហ្មណ៍​ទាំងឡាយ មិនមានព្រាហ្មណ៍ណាមួយ សូម្បីតែម្នាក់ ពោលយ៉ាងនេះថា អញដឹងហេតុនេះ អញឃើញហេតុនេះ ពាក្យនេះពិត ឯពាក្យដទៃជាមោឃៈ បណ្តាព្រាហ្មណ៍ទាំងឡាយ មិនមានព្រាហ្មណ៍​ណាមួយ ដែលមានអាចារ្យជាមួយគ្នា ឬមានអាចារ្យ ជាប្រធានលើអាចារ្យ​ជាមួយគ្នាដរាប តាំងអំពីគូនៃអាចារ្យជាគំរប់ ៧ មក ពោលយ៉ាងនេះថា អញដឹងហេតុ​នេះ អញឃើញហេតុនេះ ពាក្យនេះពិត ឯពាក្យ​ដទៃ​ជា​មោឃៈ បណ្តាព្រាហ្មណ៍ទាំងឡាយ ពួកព្រាហ្មណ៍ដែលជាឥសី មានក្នុង​ជាន់​​​មុន ជាអ្នកតាក់តែងមន្ត អ្នកពោលមន្ត បទនៃមន្តចាស់នេះ ដែលពួក​ឥសីណា បានសូត្រហើយ បានពោលហើយ បានតាំងទុកហើយ ឥឡូវនេះ ពួកព្រាហ្មណ៍ បាន​ពោល​តាមមន្តនោះ បានពោលតាមមន្តនោះ បានពោល​តាម​មន្ត ដែលគេពោលហើយ បានបង្រៀនមន្ត​ ដែលគេបង្រៀនហើយ ពួកឥសីទាំងនោះ គឺឥសីឈ្មោះអដ្ឋកៈ ឈ្មោះវាមកៈ ឈ្មោះវាមទេវៈ ឈ្មោះ​វេស្សាមិត្តៈ ឈ្មោះយមតគ្គិ ឈ្មោះអង្គីរសៈ ឈ្មោះភារទ្វាជៈ ឈ្មោះវាសេដ្ឋៈ ឈ្មោះកស្សបៈ ឈ្មោះភគុ ក៏ពួកឥសីទាំងនោះ មិនពោលថាយើង​ទាំងឡាយ​​ដឹងហេតុនេះ យើងទាំងឡាយឃើញហេតុនេះ ពាក្យនេះ​ពិត ឯពាក្យដទៃ​ជា​មោឃៈ ។ មា្នលភារទ្វាជៈ ដូចបុរសខ្វាក់ទាំងជួរដែលជាប់ត ៗ គ្នា​បុរសដែល​​ដើរមុន ក៏មើលមិនឃើញ បុរសដែលដើរកណ្តាល ក៏មើល​មិនឃើញ បុរសដែលដើរក្រោយ ក៏មើលមិនឃើញ យ៉ាងណាមិញ មា្នល​ភារទ្វាជៈ ភាសិត​របស់ពួកព្រាហ្មណ៍ ក៏មានទំនងដូចបុរសខ្វាក់ទាំងជួរ បុរសដែល ដើរមុនក៏មើលមិន​ឃើញ បុរសដែលដើរកណ្តាល ក៏មើលមិន​ឃើញ បុរសដែលដើរក្រោយ ក៏មើល​មិនឃើញ យ៉ាងនោះដែរ មា្នលភារទ្វាជៈ អ្នកយល់សេចក្តីនោះដូចម្តេច កាលបើ​យ៉ាងនេះ តើសទ្ធា​ដែល​​​គ្មាន​ឫសគល់​របស់​ពួកព្រាហ្មណ៍សម្រេចបានដែរឬ ។ កាបទិកមាណពក្រាបទូលថា បពិត្រ​ព្រះគោតមដ៏ចម្រើន​ សម្រេចមិនបាន​ទេ ពួក​ព្រាហ្មណ៍​តែងចូល​ទៅ​អង្គុយ​ជិតដោយសទ្ធា ពួកព្រាហ្មណ៍តែងចូល​ទៅ​អង្គុយ​ជិត ដោយការស្តាប់​ត ៗ គ្នាមក ។</p>
        <p><a class='ref km' id='km៧២' href='#km៧២'>៧២</a>ព្រះបរមគ្រូទ្រង់ត្រាស់ថា មា្នលភារទ្វាជៈ កាលពីមុនអ្នកថាជឿ ឥឡូវនេះ អ្នកថាឮតាមគេ មា្នលភារទ្វាជៈ ធម៌ទាំង ៥ យ៉ាងនេះ មានវិបាក ២ យ៉ាង ក្នុងបច្ចុប្បន្ន ធម៌ទាំង ៥ យ៉ាងតើដូចម្តេច ធម៌ទាំង ៥ យ៉ាងគឺ សេចក្តីជឿ ១ សេចក្តីគាប់ចិត្ត ១ ការឮតាមគ្នា ១ ការត្រិះរិះនូវអាការ ១ សេចក្តីចូលចិត្តតាមការយល់ ១ មា្នលភារទ្វាជៈ ធម៌ទាំង ៥ នេះឯង មានវិបាក ២ យ៉ាង ក្នុងបច្ចុប្បន្ន មា្នលភារទ្វាជៈ គឺហេតុណា ដែលបុគ្គល​ជឿស៊ប់ តែហេតុនោះ ជាហេតុសោះសូន្យទទេ កុហក​សោះក៏មាន ហេតុ​ណា ដែលបុគ្គលមិនជឿស៊ប់ទេ តែហេតុនោះ ជាហេតុពិតប្រាកដ មិនមែន​ជា​​ដទៃក៏មាន មា្នលភារទ្វាជៈ មួយទៀត ហេតុណាដែលបុគ្គលគាប់ចិត្តស៊ប់ ។បេ។ ពាក្យណា ដែលបុគ្គលឮច្បាស់តាមគ្នា ។​បេ។ ហេតុណា ដែល​បុគ្គល​​ត្រិះរិះឃើញជាក់ ។បេ។ ហេតុណា ដែលបុគ្គលចូលចិត្តស៊ប់ តែហេតុនោះ ជាហេតុសោះសូន្យទទេ កុហកសោះក៏មាន ហេតុណាដែល​បុគ្គល​​​​មិន​ចូលចិត្ត​ស៊ប់ទេ តែហេតុនោះជាហេតុពិតប្រាកដ មិនមែនជាដទៃ​ក៏មាន មា្នលភារទ្វាជៈ បុរសជាអ្នក​ប្រាជ្ញ អ្នករក្សាសច្ចៈ មិនគួរចូលចិត្ត ដោយដាច់ខាតក្នុងហេតុនេះថា​ ពាក្យនេះពិត ពាក្យដទៃជាមោឃៈ ដូច្នេះ​ឡើយ ។ កាបទិកមាណពក្រាបទូលសួរថា បពិត្រព្រះ​គោតម​ដ៏ចម្រើនចុះ​ការ​​រក្សា​សច្ចៈតើត្រឹមប៉ុន្មាន បុគ្គលរក្សាសច្ចៈតើត្រឹមប៉ុន្មាន យើងខ្ញុំព្រះអង្គ សូមសួរ​​ចំពោះការរក្សាសច្ចៈ នឹងព្រះគោតមដ៏ចម្រើន ។</p>
        <p><a class='ref km' id='km៧៣' href='#km៧៣'>៧៣</a>ព្រះលោកនាថត្រាស់ថា មា្នលភារទ្វាជៈ បើបុរសមានជំនឿថា ជំនឿ​របស់​អញយ៉ាងនេះ កាលដែលនិយាយតាមគំនិតដូច្នេះ ឈ្មោះថារក្សា​សច្ចៈ តែមិនទាន់ដល់នូវសេចក្តីចូលចិត្ត ដោយដាច់ខាតថា ពាក្យនេះពិត ពាក្យដទៃជា​មោឃៈ ត្រឹមប៉ុណ្ណោះឡើយ មា្នលភារទ្វាជៈ ការរក្សាសច្ចៈត្រឹម​ប៉ុណ្ណោះ បុគ្គលរក្សាសច្ចៈត្រឹម​ប៉ុណ្ណោះ យើងក៏បញ្ញត្តការរក្សាសច្ចៈ​ត្រឹម​ប៉ុណ្ណោះ តែការត្រាស់ដឹងសច្ចៈមិនទាន់មាន​ដល់បុរសនោះ នៅឡើយទេ មា្នលភារទ្វាជៈ បើបុរសមានសេចក្តីគាប់ចិត្ត... មា្នលភារទ្វាជៈ បើបុរសមាន​ការឮតាម ៗ គ្នា... ម្នាលភារទ្វាជៈ បើបុរសមានសេចក្តីត្រិះរិះនូវ​អាការ... មា្នលភារទ្វាជៈ បើបុរសមានសេចក្តីចូលចិត្តដោយការយល់ថា សេចក្តី​ចូលចិត្ត តាមការ​យល់​របស់​អញយ៉ាងនេះ កាលបើនិយាយតាមសេចក្តី​ចូលចិត្ត ដោយការ​យល់​ដូច្នេះ ឈ្មោះថារក្សាសច្ចៈ តែមិនទាន់ដល់នូវ​សេចក្តី​ចូលចិត្ត​ដោយ​ដាច់​​ខាតថា ពាក្យនេះពិត ឯពាក្យដទៃជាមោឃៈ ត្រឹម​ប៉ុណ្ណោះ​ឡើយ មា្នលភារទ្វាជៈ ការរក្សាសច្ចៈ​ត្រឹមប៉ុណ្ណោះ បុគ្គល​រក្សា​សច្ចៈត្រឹមប៉ុណ្ណោះ យើង​ក៏​បញ្ញត្ត​​ការរក្សាសច្ចៈត្រឹមប៉ុណ្ណោះ តែការត្រាស់​ដឹង​សច្ចៈមិនទាន់​មាន​​ដល់បុរស នោះនៅឡើយទេ ។ កាបទិកមាណព ក្រាបបង្គំទូលសួរថា បពិត្រ​ព្រះគោតមដ៏ចម្រើន ការរក្សាសច្ចៈត្រឹមប៉ុណ្ណោះ បុគ្គល​រក្សាសច្ចៈត្រឹម​ប៉ុណ្ណោះ យើងខ្ញុំទាំងឡាយ​ ក៏បញ្ញត្តការរក្សាសច្ចៈ​ត្រឹមប៉ុណ្ណោះដែរ បពិត្រព្រះគោតម​ដ៏ចម្រើន ចុះការត្រាស់ដឹងសច្ចៈ ត្រឹមប៉ុន្មាន បុគ្គលត្រាស់​ដឹងសច្ចៈត្រឹម​ប៉ុន្មាន យើងខ្ញុំសូមសួរចំពោះ​ការត្រាស់​ដឹងសច្ចៈនឹងព្រះគោតម​ដ៏ចម្រើន ។</p>
        <p><a class='ref km' id='km៧៤' href='#km៧៤'>៧៤</a>ព្រះមានព្រះភាគត្រាស់ថា មា្នលភារទ្វាជៈ មានសេចក្តីដំណាល​ថា ភិក្ខុក្នុងសាសនានេះ ចូលទៅអាស្រ័យនូវស្រុក ឬនិគមណាមួយ ។ គហបតីក្តី កូនគហបតីក្តី​ ចូលទៅរកភិក្ខុនោះឯង ល្បងមើលក្នុងធម៌​ទាំងឡាយ ៣ ប្រការ គឺធម៌ជាទីតាំងនៃលោភៈ ធម៌ជាទីតាំងនៃទោសៈ ធម៌ជា​​ទីតាំងនៃ​មោហៈ ដោយ​គំនិតថា បុគ្គលមានចិត្តដែលធម៌ជាទីតាំង​នៃលោភៈ មានសភាពយ៉ាងណា គ្រប​សង្កត់​ហើយមិនដឹងនិយាយថា អាត្មាអញ​ដឹង ឬមិនឃើញ និយាយថា អាត្មាអញ​ឃើញ ឬក៏ហេតុណា​ប្រព្រឹត្ត​ទៅដើម្បីកម្មមិនមែនជាប្រយោជន៍ ដើម្បីសេចក្តី​ទុក្ខអស់កាលយូរ ដល់បុគ្គល​ទាំងឡាយដទៃ ក៏បបួលនូវបុគ្គលដទៃដើម្បីហេតុនោះ ធម៌​ទាំង​ឡាយ​ដែលជាទីតាំងនៃសេចក្តីលោភមាន សភាពដូច្នោះ តើមានដល់​លោកមាន​​នេះដែរឬហ្ន៎ ។ កាលគហបតី ឬកូនគហបតីល្បងមើលភិក្ខុនោះ ក៏ដឹងយ៉ាងនេះថា បុគ្គលមានចិត្តដែលធម៌ទាំងឡាយ ជាទីតាំងនៃសេចក្តី​លោភ មានសភាពយ៉ាងណាគ្របសង្កត់ហើយមិនដឹង និយាយថា អាត្មា​អញ​​ដឹង ឬមិនឃើញ និយាយថា អាត្មាអញឃើញ ឬក៏ហេតុណា ដែល​ប្រព្រឹត្តទៅដើម្បីកម្មមិនជាប្រយោជន៍ ដើម្បីសេចក្តីទុក្ខអស់កាលយូរ ដល់​​ទាំងឡាយដទៃ ក៏បបួលនូវបុគ្គលដទៃ ដើម្បីហេតុនោះ ធម៌ទាំងឡាយ​ជាទីតាំង​នៃសេចក្តីលោភ មានសភាពដូច្នោះ មិនមានដល់លោកមាន​អាយុ​នេះទេ ។ កាយសមាចារនិងវចីសមាចារ របស់លោក​មាន​អាយុនេះ ក៏ដូចជា​របស់​អ្នកដែលមិនលោភដែរ បើលោកមានអាយុនេះ សម្តែងធម៌​ណា ធម៌នោះជ្រៅឃើញបានដោយក្រ ត្រាស់ដឹងបានដោយក្រ ជាធម៌ស្ងប់ ជាធម៌​ឧត្តម ជាធម៌ដែលគេស្ទង់មើល​ដោយការត្រិះរិះពុំបាន ជាធម៌ល្អិត មានតែអ្នកប្រាជ្ញ​​​​ទើបដឹងបាន ធម៌នោះបុគ្គលអ្នកមានសេចក្តីលោភ មិន​ងាយ​​សម្តែង​បានឡើយ ។ កាលគហបតី ឬកូនគហបតី ល្បងមើលភិក្ខុនោះ បាន​ឃើញ​ច្បាស់ថា ជាអ្នកបរិសុទ្ធចាកធម៌ទាំងឡាយ ដែល​ជាទីតាំង នៃលោភៈ ដោយហេតុ​ណាហើយ ក៏ល្បងមើលភិក្ខុនោះក្នុងធម៌​ដែលជា​ទីតាំង​នៃ​ទោសៈ ឲ្យក្រៃលែងជាងហេតុនោះតទៅទៀតថា បុគ្គលមានចិត្ត​ដែលធម៌​ជាទីតាំងនៃទោសៈមាន សភាពយ៉ាងណាគ្របសង្កត់ហើយ មិន​ដឹង និយាយ​ថា​​អាត្មាអញដឹង ឬមិនដឹង និយាយថា អាត្មាអញឃើញ ឬក៏ហេតុណា​ដែលប្រព្រឹត្តទៅ ដើម្បីកម្មមិនជាប្រយោជន៍ ដើម្បីសេចក្តីទុក្ខ អស់កាល​យូរដល់​ជនទាំងឡាយដទៃ ក៏បបួលនូវបុគ្គលដទៃដើម្បី ហេតុ​នោះ ពួកធម៌ដែលជាទីតាំង​នៃសេចក្តីទោសៈ មានសភាពដូច្នោះ មានដល់​លោក​​មានអាយុនេះ ដែរឬហ្ន៎ ។ កាលគហបតី ឬកូនគហបតី ល្បងមើលភិក្ខុ​នោះ ក៏ដឹងយ៉ាងនេះថា បុគ្គលមានចិត្ត​ដែលពួកធម៌ជាទីតាំងនៃទោសៈ មានសភាព​​យ៉ាងណាគ្របសង្កត់ហើយ មិនដឹងនិយាយថា ​អាត្មាអញដឹង ឬមិនដឹង និយាយថា អាត្មាអញឃើញ ឬក៏ហេតុណា ដែលប្រព្រឹត្តទៅ ដើម្បី​​កម្មមិន​​ជាប្រយោជន៍ ដើម្បីសេចក្តីទុក្ខ អស់កាលយូរដល់​ជន​​​ទាំង​ឡាយ​​​ដទៃ ក៏បបួលនូវបុគ្គលដទៃ ដើម្បីហេតុនោះ ពួកធម៌ដែលជា​ទីតាំង​នៃ​​សេចក្តីទោសៈ មានសភាពដូច្នោះ មិនមានដល់លោកមាន​អាយុ​នេះ​ឡើយ ។ កាយសមាចារនឹងវចីសមាចារ របស់លោកមានអាយុនេះ ក៏ដូចជារបស់​អ្នក​​​ដែល​​មិនមានទោសៈដែរ​ បើលោក​មានអាយុ​នេះសម្តែង​ធម៌ណា ធម៌​នោះ​ជ្រៅ ឃើញបាន​ដោយក្រ​ត្រាស់ដឹងបានដោយក្រ ជាធម៌​ស្ងប់ ជាធម៌​ឧត្តម ជាធម៌ដែលគេស្ទង់មើលដោយការត្រិះរិះពុំបាន ជា​ធម៌ល្អិតមានតែ​អ្នក​ប្រាជ្ញាទើបដឹងបាន ធម៌នោះបុគ្គល​ អ្នកមានទោសៈ មិនងាយ​សម្តែងបាន​ឡើយ ។ កាលគហបតី ឬកូនគហបតី ល្បងមើល​ភិក្ខុ​នោះ​បានឃើញ​ច្បាស់​ថា ជាអ្នកបរិសុទ្ធចាកធម៌ទាំងឡាយ ដែលជាទីតាំង នៃទោសៈ ដោយហេតុ​ណាហើយ ក៏ល្បងមើលភិក្ខុនោះក្នុងធម៌ទាំងឡាយ​ដែលជា​ទីតាំងនៃ​មោហៈ​ ឲ្យក្រៃលែងជាង ហេតុនោះតទៅទៀតថា បុគ្គល​មាន​ចិត្ត​ដែលពួក​ធម៌ជាទី​តាំងនៃមោហៈ មានសភាពយ៉ាងណា គ្របសង្កត់​ហើយ មិនដឹងនិយាយថា ​អាត្មាអញដឹង ឬមិនដឹង និយាយថាអាត្មា​អញ​ឃើញ ឬក៏ហេតុណា ដែលប្រព្រឹត្តទៅដើម្បីកម្មមិនជាប្រយោជន៍ ដើម្បី​សេចក្តី​​ទុក្ខ​អស់​​​កាលយូរ ដល់ជន​ទាំងឡាយដទៃ ក៏បបួលនូវអ្នកដទៃ ដើម្បី​ហេតុនោះ ពួកធម៌ដែលជាទីតាំងនៃមោហៈ មានសភាពដូច្នោះ មានដល់​លោក​មាន​អាយុ​​នេះ ដែរឬហ្ន៎ ។ កាលគហបតី ឬកូនគហបតី ល្បងមើល​ភិក្ខុ​នោះ ក៏ដឹង​​យ៉ាងនេះថា បុគ្គលមានចិត្តដែលពួកធម៌ជា ទីតាំងនៃមោហៈ​មាន​​សភាពយ៉ាងណាគ្របសង្កត់ហើយ មិនដឹង និយាយថា ​អាត្មាអញដឹង ឬមិន​ដឹង និយាយថា អាត្មាអញឃើញ ឬក៏ហេតុណាដែល​ប្រព្រឹត្តទៅ ដើម្បីកម្ម​​មិន​ជាប្រយោជន៍ ដើម្បីសេចក្តីទុក្ខអស់កាលយូរ ដល់ជន​ទាំងឡាយ​​ដទៃ ក៏បបួលនូវអ្នកដទៃ ដើម្បីហេតុនោះ ពួកធម៌ដែល​ជាទី​តាំង​នៃ​មោហៈ មានសភាពដូច្នោះ មិនមានដល់លោក មានអាយុនេះទេ ។ កាយ​សមាចារនិងវចីសមាចារ របស់លោកមានអាយុនេះ ក៏ដូចជារបស់អ្នក​ដែលមិនមានមោហៈដែរ បើលោកមានអាយុនេះសម្តែងធម៌ណា ធម៌នោះ​ជ្រៅឃើញបានដោយក្រ ត្រាស់ដឹងបានដោយក្រ ជាធម៌ស្ងប់ ជាធម៌ឧត្តម ជាធម៌ដែលគេស្ទង់មើល ដោយ​ការត្រិះរិះពុំបានទេ ជាធម៌ល្អិតមានតែអ្នក​ប្រាជ្ញា​ទើបដឹងបានធម៌នោះ បុគ្គលអ្នកមានមោហៈ មិនងាយ​នឹង​សម្តែង​បាន​ឡើយ ។ កាលគហបតី ឬកូនគហបតី ល្បងមើលនូវភិក្ខុនោះ បានឃើញ​ច្បាស់​ថា ជាអ្នកបរិសុទ្ធចាកធម៌ទាំងឡាយ​ជាទីតាំងនៃមោហៈ ដោយ​ហេតុណាហើយ ក៏ញ៉ាំងសទ្ធាឲ្យជ្រួតជ្រាបក្នុងហេតុនោះ ជាអ្នកមាន​សទ្ធា កើតឡើងក្នុងកាលនោះ ទើបចូលទៅរក ភិក្ខុ(នោះ) កាលចូល​ទៅរកក៏​បាន​អង្គុយជិត កាលទៅអង្គុយជិត ក៏ដាក់នូវសោតប្បសាទ លុះមានសោ​តប្បសាទ​​ដាក់ចុះហើយ ទើបស្តាប់ធម៌ លុះស្តាប់ហើយ ទើបទ្រទ្រង់នូវ​ធម៌ ពិចារណា​​នូវសេចក្តីនៃធម៌ទាំងឡាយ ដែលខ្លូនទ្រទ្រង់ហើយ កាលបើ​ពិចារណា​នូវសេចក្តីហើយ ក៏ចូលចិត្តនូវធម៌នឹងគំនិត កាលមានសេចក្តី​ចូលចិត្ត​នូវធម៌នឹងគំនិតហើយ ក៏មានឆន្ទៈ​កើតឡើង លុះមានឆន្ទៈកើត ឡើងហើយក៏ប្រឹងប្រែង លុះប្រឹងប្រែងហើយក៏ត្រិះរិះ លុះត្រិះរិះហើយ ក៏តម្កល់ (នូវសេចក្តីព្យាយាមដើម្បីមគ្គ) ជាអ្នកមានចិត្តបញ្ជូនទៅ​កាន់​ព្រះនិព្វាន ទើបធ្វើឲ្យជាក់ច្បាស់នូវបរមត្ថសច្ចៈដោយនាមកាយផង បាន​ចាក់​​​​ធ្លុះ​ឃើញច្បាស់នូវបរមត្ថសច្ចៈនោះ ដោយបញ្ញាផង ។ ម្នាល​ភារទ្វាជៈ ការត្រាស់ដឹង​នូវសច្ចៈត្រឹមប៉ុណ្ណេះ បុគ្គលត្រាស់ដឹង នូវសច្ចៈ​ត្រឹម​ប៉ុណ្ណេះ យើងក៏បញ្ញត្តការត្រាស់​ដឹងសច្ចៈត្រឹមប៉ុណ្ណេះ​ តែមិនទាន់ហៅថា កើត​សច្ចធម៌ទេ ​។ កាបទិកមាណពក្រាប​បង្គំទូលថា បពិត្រព្រះគោតម​ដ៏ចម្រើន​​ការត្រាស់ដឹងនូវសច្ចៈត្រឹមប៉ុណ្ណេះ បុគ្គល​ត្រាស់ដឹងនូវ​សច្ចៈ ត្រឹម​ប៉ុណ្ណេះ យើងខ្ញុំក៏បញ្ញត្តការត្រាស់ដឹង សច្ចៈត្រឹមប៉ុណ្ណេះដែរ បពិត្រ​ព្រះគោតម​​ដ៏ចម្រើន ចុះការកើតសច្ចៈតើត្រឹមប៉ុន្មាន បុគ្គលបាននូវសច្ចៈ​ តើ​ត្រឹម​​ប៉ុន្មាន យើងខ្ញុំសូមសួរនូវការកើតសច្ចៈ ចំពោះព្រះគោតមដ៏ចម្រើន ។</p>
        <p><a class='ref km' id='km៧៥' href='#km៧៥'>៧៥</a>ព្រះបរមគ្រូត្រាស់ថា ម្នាលភារទ្វាជៈ ការធ្វើឲ្យថ្នឹក ការចម្រើន ការធ្វើ​រឿយ ៗ នូវធម៌ទាំងនោះឯង ឈ្មោះថា ការកើតសច្ចៈ មា្នលភារទ្វាជៈ ការកើតសច្ចៈ​ត្រឹមប៉ុណ្ណេះ បុគ្គលបាននូវសច្ចៈត្រឹមប៉ុណ្ណេះ យើងក៏បញ្ញត្ត​ការ​​ត្រាស់ដឹងសច្ចៈ​ត្រឹមប៉ុណ្ណេះដែរ ។ កាបទិកមាណពក្រាប​ទូល​ថា បពិត្រ​ព្រះគោតមដ៏ចម្រើន ការកើតសច្ចៈត្រឹមប៉ុណ្ណេះ បុគ្គល​បាន​សច្ចៈ​ត្រឹម​ប៉ុណ្ណេះ យើងបញ្ញត្តនូវការកើតឡើង​នៃ​សច្ចៈ​ត្រឹ​មប៉ុណ្ណេះ បពិត្រ​ព្រះគោតម​ដ៏​​​​​​​ចម្រើន ​​​ចុះធម៌មានឧបការៈច្រើន ប្រព្រឹត្តទៅ​ដើម្បីឲ្យកើត​សច្ចៈ​​តើដូចម្តេច យើងខ្ញុំសូមសួរព្រះគោតមដ៏ចម្រើន នូវធម៌មានឧបការៈ​ច្រើន ដើម្បីឲ្យ​កើតសច្ចៈ ។</p>
        <p><a class='ref km' id='km៧៦' href='#km៧៦'>៧៦</a>ព្រះសាស្តាត្រាស់ថា ម្នាលភារទ្វាជៈ សេចក្តីព្យាយាមជាធម្មជាត​មាន​​ឧបការៈ ច្រើនដល់ការកើតឡើងនៃសច្ចៈ បើបុគ្គលមិនតាំងទុកនូវ​សេចក្តី​​ព្យាយាម​នោះទេ​ មិនគប្បីបាននូវសច្ចៈនេះឡើយ ព្រោះហេតុនោះ បុគ្គលលុះ​តែ​តាំងព្យាយាម​ទើបបាននូវសច្ចៈ ហេតុនោះបានជាថា​សេចក្តី​ព្យាយាម ជាធម្មជាតមានឧបការៈច្រើន​ ដល់​​​​ការកើត​​ឡើងនៃសច្ចៈ ។ កាប​ទិមាណពក្រាបបង្គំទូលថា បពិត្រព្រះគោតមដ៏​ចម្រើន ចុះធម៌ដូចម្តេច ដែលជា​ធម្មជាតមានឧបការៈច្រើន ដល់សេចក្តីព្យាយាម យើងខ្ញុំ​សូមសួរ​ព្រះ​គោតមដ៏ចម្រើន នូវធម៌ដែលជាធម្មជាតមានឧបការៈច្រើន ដល់សេចក្តី​ព្យាយាម ។ ព្រះសាស្តាត្រាស់ថា ម្នាលភារទ្វាជៈ ការពិចារណាជា​ធម្មជាត​មាន​​​ឧបការៈច្រើន ដល់សេចក្តីព្យាយាម បើបុគ្គល​មិនថ្លឹងនូវការ​ពិចារណា​ទេ មិន​គប្បីតាំងនូវ​សេចក្តីព្យាយាមនេះបានឡើយ ព្រោះហេតុនោះ បុគ្គលលុះ​តែពិចារណា ទើបតាំងសេចក្តីព្យាយាមបាន ព្រោះហេតុនោះ​បានជាថា​ការពិចារណា ជាធម្មជាត​មាន​ឧបការៈច្រើន ដល់សេចក្តីព្យាយាម ។ បពិត្រព្រះ​គោតមដ៏ចម្រើន ចុះធម៌មាន​ឧបការៈច្រើន​ដល់​ការ​ពិចារ​ណា តើដូចម្តេច យើងខ្ញុំសូមសួរព្រះគោតមដ៏ចម្រើន​ នូវធម៌​មាន​ឧបការៈ​ច្រើន ដល់ការពិចារណា ។ ម្នាលភារទ្វាជៈ ការប្រឹងប្រែងជាសភាវៈ​មានឧបការៈច្រើន ដល់ការពិចារណា បើបុគ្គលមិនផ្គូផ្គងនូវការប្រឹង​ប្រែង​នោះទេ មិនគប្បីថ្លឹងនូវការពិចារណានេះបានឡើយ ព្រោះហេតុនោះ បុគ្គល​លុះ​ផ្គូផ្គងទើបពិចារណាបាន ហេតុនោះបានជាថា ការប្រឹងប្រែង ជា​សភាព​មានឧបការៈច្រើនដល់ការពិចារណា ។ បពិត្រព្រះគោតម​ដ៏ចម្រើន​ចុះ​ធម៌​មានឧបការៈ​ច្រើនដល់ការប្រឹងប្រែង តើដូចម្តេច យើងខ្ញុំសូមសួរ​ព្រះ​គោតម​​ដ៏ចម្រើន នូវធម៌មាន​ឧបការៈច្រើនដល់ការប្រឹងប្រែង ។ ម្នាល​ភារទ្វាជៈ ឆន្ទៈមានឧបការៈច្រើនដល់ការប្រឹងប្រែង បើឆន្ទៈមិនញ៉ាំងការ​ប្រឹងប្រែងនោះឲ្យកើតឡើងទេ បុគ្គលមិន​គប្បីប្រឹងប្រែងបានឡើយ ព្រោះ​ហេតុនោះ លុះតែកើតឆន្ទៈទើបបុគ្គលប្រឹងប្រែងបាន ហេតុនោះបានជាថា ឆន្ទៈជា​​ធម៌មានឧបការៈច្រើន ដល់សេចក្តីប្រឹងប្រែង ។ បពិត្រព្រះ​គោតម-​ដ៏ចម្រើន​ចុះធម៌មានឧបការៈច្រើនដល់ឆន្ទៈ តើដូចម្តេច យើងខ្ញុំសូម​សួរព្រះ​​​គោតមដ៏ចម្រើន នូវធម៌មានឧបការៈច្រើនដល់ឆន្ទៈ ។ ម្នាលភារ​ទ្វាជៈ សេចក្តី​ចូលចិត្តធម៌ក្នុងគំនិត ជាធម្មជាតមានឧបការៈច្រើនដល់ឆន្ទៈ បើ​មិន​ចូល​​ចិត្តធម៌​ក្នុងគំនិតនោះទេ ឆន្ទៈក៏កើតឡើងមិនបាន ព្រោះហេតុ​នោះ លុះតែចូលចិត្តធម៌​ក្នុងគំនិត ទើបឆន្ទៈកើតឡើងបាន ហេតុនោះបាន​ជាថា ការចូលចិត្តធម៌ក្នុងគំនិត ជាធម្មជាតមានឧបការៈច្រើនដល់ឆន្ទៈ ។ បពិត្រ​ព្រះគោតម​​​​ចម្រើន ចុះធម៌មានឧបការៈច្រើន ដល់ការចូល​ចិត្តធម៌ក្នុង​គំនិត តើដូចម្តេច យើងខ្ញុំសូមសួរនូវធម៌មាន​ឧបការៈច្រើន ដល់ការចូលចិត្ត​ធម៌​​ក្នុង​​​គំនិត ចំពោះព្រះគោតមដ៏ចម្រើន ។ ម្នាលភារទ្វាជៈ ការពិចារណា​នូវអត្ថ​មានឧបការៈច្រើន ដល់ការចូលចិត្តធម៌ក្នុងគំនិត បើបុគ្គលមិន ពិចារណានូវអត្ថនោះទេ ធម៌ទាំងឡាយ មិនគួរដល់ការចូលចិត្ត​បានឡើយ ព្រោះហេតុនោះ បុគ្គលលុះតែពិចារណានូវអត្ថ ទើបធម៌ទាំងឡាយគួរដល់​ការចូល​ចិត្តបាន ហេតុនោះបានជាថា ការពិចារណានូវអត្ថ មានឧបការៈ​ច្រើនដល់ការ​ចូលចិត្តធម៌ក្នុងគំនិត ។ បពិត្រព្រះគោតមដ៏ចម្រើន​ ចុះធម៌​មាន​​​ឧបការៈច្រើនដល់ការ​ពិចារណា​នូវអត្ថ តើដូចម្តេច យើងខ្ញុំសូមសួរ​នូវ​ធម៌មានឧបការៈច្រើន ដល់​ការពិចារណានូវអត្ថ ចំពោះព្រះគោតម-​ដ៏ចម្រើន ។ ម្នាលភារទ្វាជៈ ការចេះចាំនូវធម៌ មានឧបការៈ​ច្រើនដល់​ការ​ពិចារណា​​​នូវអត្ថ បើបុគ្គលមិនចេះចាំនូវធម៌នោះទេ ក៏មិនអាចពិចារណា នូវអត្ថបានឡើយ ព្រោះហេតុនោះ បុគ្គលលុះតែចេះចាំនូវធម៌ទើប​ពិចារណានូវអត្ថបាន ហេតុនោះបានជាថា ការចេះចាំនូវធម៌មានឧបការៈច្រើនដល់​ការពិចារណានូវអត្ថ ។ បពិត្រព្រះគោតមដ៏ចម្រើន ចុះ​ធម៌មាន​ឧបការៈ​ច្រើនដល់ការទ្រទ្រង់នូវធម៌ តើដូចម្ដេច យើងខ្ញុំសូម​សួរ​នូវ​ ធម៌មានឧបការៈ​ច្រើនដល់ការចេះចាំនូវធម៌ ចំពោះព្រះគោតមដ៏ចម្រើន ។ ម្នាល​ភារ​ទ្វាជៈ ការស្ដាប់​ធម៌មានឧបការៈច្រើន ដល់ការចេះចាំនូវធម៌ បើបុគ្គល​មិន​ស្ដាប់​ធម៌នោះទេ មិនអាចចេះចាំនូវធម៌បានឡើយ ព្រោះហេតុ​នោះ បុគ្គលលុះតែស្ដាប់ធម៌ ទើបចេះចាំ​នូវធម៌បាន ហេតុនោះបានជាថា ការ​ស្ដាប់​ធម៌ មានឧបការៈច្រើនដល់ការចេះចាំនូវធម៌ ។ បពិត្រព្រះ​គោតម​-ដ៏ចម្រើន​ ចុះធម៌មានឧបការៈច្រើនដល់ការស្ដាប់ធម៌ តើដូចម្ដេច យើងខ្ញុំ​សូម​សួរនូវធម៌មានឧបការៈច្រើ់ន ដល់ការស្ដាប់ធម៌ ចំពោះព្រះគោតម-​ដ៏ចម្រើន ។ ម្នាលភារទ្វាជៈ ការផ្ចង់ត្រចៀកមានឧបការៈច្រើនដល់ការស្ដាប់​នូវធម៌ បើបុគ្គលមិនផ្ចង់ត្រចៀកនោះទេ មិនអាចស្ដាប់ធម៌បានឡើយ ព្រោះ​ហេតុ​នោះ បុគ្គល​លុះតែផ្ចង់ត្រចៀក ទើបស្ដាប់ធម៌បាន ហេតុនោះ​បាន​ជាថា ការផ្ចង់ត្រចៀកមាន​ឧបការៈ​ច្រើនដល់ការស្ដាប់ធម៌ ។ បពិត្រព្រះ​គោតម​ដ៏ចម្រើន ចុះធម៌មានឧបការៈ​ច្រើន ដល់ការផ្ចង់ត្រចៀក តើដូចម្ដេច យើងខ្ញុំ​សូមសួរនូវធម៌ មានឧបការៈច្រើ់នដល់ការផ្ចង់ត្រចៀក ចំពោះព្រះ​គោតម​ដ៏ចម្រើន ។ ម្នាលភារទ្វាជៈ ការចូលទៅអង្គុយជិតមានឧបការៈ​ច្រើន​ដល់ការផ្ចង់ត្រចៀក បើបុគ្គលមិនចូលទៅអង្គុយជិតទេ មិនអាចផ្ចង់ ត្រចៀក​​​បានឡើយ ព្រោះហេតុនោះ បុគ្គលលុះតែចូលទៅអង្គុយជិតទើប​ផ្ចង់​​ត្រចៀកបាន ហេតុនោះបានជាថា ការចូលទៅអង្គុយជិត​មាន​ឧបការៈ​ច្រើន ដល់ការផ្ចង់ត្រចៀក ។ បពិត្រព្រះគោតមដ៏​ចម្រើន ចុះ​ធម៌មាន​ឧបការៈច្រើនដល់ការចូលទៅអង្គុយជិត តើដូចម្ដេច យើងខ្ញុំ​សូម​សួរ​នូវ​ធម៌មានឧបការៈច្រើ់ន ដល់ការ​ចូលទៅអង្គុយជិត ចំពោះព្រះគោតម​-ដ៏ចម្រើន ។ ម្នាលភារទ្វាជៈ ការចូលទៅរក មានឧបការៈច្រើនដល់ការចូល​ទៅ​អង្គុយជិត បើបុគ្គលមិនចូលទៅរកទេ មិនអាច​ចូលទៅអង្គុយ​ជិតបាន​ឡើយ ព្រោះហេតុនោះបុគ្គលលុះតែចូលទៅរក ទើបចូលទៅអង្គុយជិតបាន ហេតុនោះបានជាថា ការចូលទៅរក មានឧបការៈ​ច្រើនដល់ការចូលទៅ​អង្គុយជិត ។ បពិត្រព្រះគោតមដ៏ចម្រើន ចុះធម៌មាន​ឧបការៈ​ច្រើន ដល់ការ​ចូល​ទៅរក តើដូចម្ដេច យើងខ្ញុំសូមសួរនូវធម៌ មានឧបការៈ​ច្រើ់នដល់ការ​ចូលទៅរក ចំពោះព្រះគោតមដ៏ចម្រើន ។ ម្នាលភារទ្វាជៈ សទ្ធាមាន​​ឧបការៈ ច្រើនដល់ការចូលទៅរក បើសទ្ធាមិនកើតទេ គេមិនអាចចូលទៅរកបាន ព្រោះហេតុនោះ បុគ្គលលុះតែសទ្ធាកើត ទើប​ចូល​ទៅ​​​រកបាន ហេតុនោះ​បាន​ជាថា សទ្ធាមានឧបការៈ​ច្រើនដល់ការ​ចូល​ទៅរក ។</p>
        <p><a class='ref km' id='km៧៧' href='#km៧៧'>៧៧</a>កាបទិកមាណព ក្រាបបង្គំទូលតបថា យើងខ្ញុំបានសួរនូវ​ការក្សា​សច្ច​ធម៌​នឹងព្រះគោតមដ៏ចម្រើន ព្រះគោតម​ដ៏ចម្រើន ក៏បាន​ព្យាករ​នូវ​​​​​​​​​​ការរក្សាសច្ចៈហើយ ក៏ការព្យាករណ៍នោះ គាប់ចិត្តផង គួរផង ដល់​យើងខ្ញុំ ទាំងយើងខ្ញុំសោត ក៏មានចិត្តត្រេកអរ ដោយការព្យាករណ៍នោះ យើងខ្ញុំបាន​សួរនូវការត្រាស់ដឹងនូវសច្ចៈ នឹងព្រះគោតមដ៏ចម្រើន ព្រះ​គោតម​​​​​​​​​​​​​​​​​​​ដ៏​​ចម្រើន ​​​ក៏​បាន​​​​ព្យាករនូវការត្រាស់ដឹងសច្ចៈហើយ ការព្យាករណ៍​នោះ គាប់ចិត្តផង គួរផង ដល់យើងខ្ញុំ ទាំងយើងខ្ញុំសោត ក៏មានចិត្ត​ត្រេកអរ ដោយការព្យាករណ៍​នោះ យើង​ខ្ញុំបានសួរនូវការកើតសច្ចៈ​ នឹងព្រះគោតម​ដ៏ចម្រើន ព្រះគោតមដ៏​ចម្រើន​ ក៏បានព្យករនូវការកើតសច្ចៈហើយ​ក៏កាព្យាករណ៏​នោះ គាប់ចិត្តផង គួរផងដល់យើងខ្ញុំ ទាំងយើងខ្ញុំសោត ក៏មានចិត្តត្រេកអរ ដោយការ​ព្យាករណ៍​នោះ យើងខ្ញុំបានសួរនូវធម៏មាន​ឧបការៈច្រើន ដល់ការកើតសច្ចៈ នឹងព្រះ​គោតមដ៏ចម្រើន ព្រះគោតម​ដ៏​ចម្រើន ក៏បានព្យាករនូវធម៌មានឧបការៈ​ច្រើន ដល់ការកើតសច្ចៈហើយ ក៏កាព្យាករណ៍នោះ គាប់ចិត្តផង គួរផងដល់យើងខ្ញុំ ទាំងយើងខ្ញុំសោត ក៏មានចិត្តត្រេកអរ ដោយ​កាព្យាករណ៍​​​​នោះ យើងខ្ញុំបានសួរនូវប្រសា្នណា ៗ នឹងព្រះគោតម​ដ៏ចម្រើន ​ព្រះកោតមដ៏ចម្រើន ក៏បានព្យាករនូវប្រសា្ននោះ ៗ ហើយ ក៏ការព្យករណ៍​នោះ គាប់ចិត្តផង គួរផង ដល់យើងខ្ញុំ ទាំងយើងខ្ញុំ​សោត ក៏មានចិត្តត្រេកអរដោយកាព្យាករណ៍នោះ បពិត្រព្រះគោតម​ដ៏​ចម្រើន ​​​​​ព្រោះថាកាល​ពីដើមយើងខ្ញុំបានដឹងយ៉ាងនេះថា បុគ្គលពួកណា ជាសមណៈត្រងោល ជាគហបតិ​​​​ជាតិ មានសម្បុរខ្មៅ ជាកូនកើតមកអំពី​ព្រះបាទ​នៃមហាព្រហ្ម បុគ្គលពួកណា ជាអ្នកដឹងច្បាស់នូវធម៌ ឧហ្ន៎ (ឥឡូវនេះ) ព្រះគោតម​ដ៏ចម្រើន​ បាននាំខ្ញុំឲ្យមានសេចក្ដី​ស្រឡាញ់ ក្នុងពួក​សមណៈ ឲ្យមានសេចក្ដី​ជ្រះថា្ល​ក្នុងពួក​​​សមណៈ ឲ្យមានសេចក្ដី​គោរព ក្នុងពួក​សមណៈ បពិត្រព្រះគោតម​​ដ៏ចម្រើន ភ្លឺច្បាស់ណាស់ ។បេ។ សូម​ព្រះគោតមដ៏ចម្រើន ទ្រង់ជ្រាបនូវខ្ញុំព្រះ​អង្គថាជាឧបាសក អ្នកដល់នូ​វ​ត្រៃសរណគមន៍ ស្មើដោយជីរិត តាំងពីថ្ងៃនេះ​​ជាដើមតទៅ ។</p>
        <p>ចប់ចង្កិសូត្រទី ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>