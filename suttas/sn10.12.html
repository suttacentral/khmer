<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn10.12' lang='km'>
        <header>
            <ul>
            </ul>
            <h1>អាឡវក​សូត្រ ទី ១២</h1>
        </header>
        <p><a class='ref km' id='km៣១៧' href='#km៣១៧'>៣១៧</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះ​មាន​ព្រះ​ភាគ​ទ្រង់​គង់​ក្នុង​លំនៅ របស់​យក្ស​ឈ្មោះ​អាឡវកៈ ក្នុង​ដែន​អាឡវី។ គ្រានោះ​ឯង អាឡវក​យក្ស ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់ហើយ ទើប​ពោល​នឹង​ព្រះ​មាន​ព្រះ​ភាគ​យ៉ាង​នេះ​ថា បពិត្រ​សមណៈ ចូរ​លោក​ចេញ​ទៅ។ ព្រះ​មាន​ព្រះ​ភាគ​ទទួល​ថា ម្នាល​អាវុសោ ប្រពៃ​ហើយ ដូច្នេះ ក៏​ស្ដេច​ចេញ​ទៅ។ អាឡវក​យក្ស ពោល​ថា ម្នាល​សមណៈ ចូរ​លោក​មក​វិញ។ ព្រះ​មាន​ព្រះ​ភាគ ទទួល​ថា ម្នាល​អាវុសោ ប្រពៃ​ហើយ ដូច្នេះ ក៏​ស្ដេច​ចូល​មក​វិញ។ អាឡវក​យក្ស បាន​ពោល​នឹង​ព្រះ​មាន​ព្រះ​ភាគ​ យ៉ាង​នេះ អស់​វារៈ​ពីរ​ដង​ថា ម្នាល​សមណៈ ចូរ​លោក​ចេញ​ទៅ។ ព្រះ​មាន​ព្រះ​ភាគ ក៏​ទទួល​ថា ម្នាល​អាវុសោ ប្រពៃ​ហើយ ដូច្នេះ ក៏​ចេញ​ទៅ។ អាឡវក​យក្ស ពោល​ថា ម្នាល​សមណៈ ចូរ​លោក​មក​វិញ។ ព្រះ​មាន​ព្រះ​ភាគ ទទួល​ថា ម្នាល​អាវុសោ ប្រពៃ​ហើយ ដូច្នេះ ក៏​ស្ដេច​ចូល​មក​វិញ។ អាឡវក​យក្ស បាន​ពោល​នឹង​ព្រះ​មាន​ព្រះ​ភាគ យ៉ាង​នេះ ជាគំរប់បី​ដង​ថា ម្នាល​សមណៈ ចូរ​លោក​ចេញ​ទៅវិញ។ ព្រះ​មាន​ព្រះ​ភាគ ទទួល​ថា ម្នាល​អាវុសោ ប្រពៃ​ហើយ ដូច្នេះ ក៏​ចេញ​ទៅ។ អាឡវក​យក្ស ពោល​ថា ម្នាល​សមណៈ ចូរ​លោក​ចូល​មក​វិញ។ ព្រះ​មាន​ព្រះ​ភាគ ទទួល​ថា ម្នាល​អាវុសោ ប្រពៃ​ហើយ ដូច្នេះ ក៏​ទ្រង់​ចូល​មក​វិញ។</p>
        <p><a class='ref km' id='km៣១៨' href='#km៣១៨'>៣១៨</a>អាឡវក​យក្ស បាន​ពោល​នឹង​ព្រះ​មាន​ព្រះ​ភាគ អស់​វារៈ ៤ ដង​ទៀត​ថា ម្នាល​សមណៈ ចូរ​លោក​ចេញ​ទៅ​វិញ។ ព្រះ​អង្គ​ទ្រង់​ត្រាស់​ថា ម្នាល​អាវុសោ តថាគត​នឹង​មិន​ចេញ​ទៅ​ទេ កិច្ច​ណា​អ្នក​ឯង​ត្រូវ​ធ្វើ ចូរ​អ្នក​ឯង​ធ្វើ​កិច្ច​នោះ​ចុះ។ ម្នាល​សមណៈ ខ្ញុំ​នឹង​សួរ​ប្រស្នា​ចំពោះ​លោក បើ​លោក​មិន​ដោះ​ប្រស្នា​ខ្ញុំ​ទេ ខ្ញុំ​នឹង​បន្សាត់​ចិត្ត​លោក ឬ​វះ​ហឫទ័យ​របស់​លោក ពុំនោះសោត ខ្ញុំ​នឹង​ចាប់​ជើង​លោក​បោះ​ទៅ ក្នុង​ត្រើយ​ខាង​នាយ​នៃ​ទន្លេ​គង្គា។ ព្រះ​មាន​ព្រះ​ភាគ ត្រាស់​ថា ម្នាល​អាវុសោ បុគ្គល​ណា បន្សាត់​ចិត្ត​តថាគត ឬ​វះ​ហឫទ័យ ឬ​ក៏​ចាប់​ជើង​គ្រវែង​ទៅ ក្នុង​ត្រើយ​ខាង​នាយ​នៃ​ទន្លេ​គង្គា តថាគត មិន​ដែល​ឃើញ​បុគ្គល​នោះ​សោះ ក្នុង​លោក ព្រមទាំង​ទេវលោក មារ​លោក ព្រហ្មលោក និង​ពពួក​សត្វ ព្រមទាំង​សមណ​ព្រាហ្មណ៍ ព្រមទាំង​មនុស្ស​ជា​សម្មតិទេព និង​មនុស្ស​ដ៏​សេស ម្នាល​អាវុសោ បើ​ដូច្នោះ ចូរ​អ្នក​ឯង​សួរ​ប្រស្នា ដែល​អ្នក​ឯង​ប៉ុនប៉ង​សួរ​ចុះ។</p>
        <p><a class='ref km' id='km៣១៩' href='#km៣១៩'>៣១៩</a>អាឡវក​យក្ស សួរ​ថា អ្វី​ហ្ន៎ ជា​ទ្រព្យ​ប្រសើរ របស់​បុរស​ក្នុង​លោក​នេះ អ្វី​ហ្ន៎ ដែល​បុគ្គល​សន្សំ​ដោយ​ប្រពៃ​ហើយ នាំ​សេចក្ដី​សុខ​មក​ឲ្យ របស់​អ្វី ដែល​មាន​រស​ឆ្ងាញ់ វិសេស​ជាង​រស​ទាំងឡាយ ពួក​អ្នក​ប្រាជ្ញ​ពោល​ថា បុគ្គល​ដែល​រស់​នៅ​ដូចម្ដេច ឈ្មោះ​ថា​រស់​នៅ​ប្រសើរ។</p>
        <p><a class='ref km' id='km៣២០' href='#km៣២០'>៣២០</a>ព្រះអង្គ​ត្រាស់​ថា សទ្ធា​ជា​ទ្រព្យ​ប្រសើរ របស់​បុរស​ក្នុង​លោក​នេះ សុចរិត​ធម៌​ដែល​បុគ្គល​សន្សំ​ដោយ​ប្រពៃ តែង​នាំ​សេចក្ដី​សុខ​មក​ឲ្យ ពាក្យ​ពិត​ជា​រស​ឆ្ងាញ់ ​វិសេស​ជាង​រស​ទាំងឡាយ ពួក​អ្នក​ប្រាជ្ញ​ពោល​ថា បុគ្គល​ដែល​រស់​នៅ​ដោយ​ប្រាជ្ញា ឈ្មោះ​ថា​រស់​នៅ​ប្រសើរ។</p>
        <p><a class='ref km' id='km៣២១' href='#km៣២១'>៣២១</a>អា បុគ្គល​ឆ្លង​អន្លង់​បាន ដោយ​អ្វី​ហ្ន៎ ឆ្លង​សមុទ្រ​បាន ដោយ​អ្វី បុគ្គលកន្លង​សេចក្ដី​ទុក្ខ​បានដោយ​អ្វី ​បរិសុទ្ធ​បាន ដោយ​អ្វី។</p>
        <p><a class='ref km' id='km៣២២' href='#km៣២២'>៣២២</a>ព. បុគ្គល​ឆ្លង​អន្លង់​បាន ដោយ​សទ្ធា ឆ្លង​សមុទ្រ​បាន ដោយ​សេចក្ដី​មិន​ប្រមាទ កន្លង​សេចក្ដី​ទុក្ខ​ បាន​ដោយ​សេចក្ដី​ព្យាយាម បរិសុទ្ធ​បាន ដោយ​ប្រាជ្ញា។</p>
        <p><a class='ref km' id='km៣២៣' href='#km៣២៣'>៣២៣</a>អា. បុគ្គល​បាន​ប្រាជ្ញា​ដោយ​អ្វី បាន​ទ្រព្យ​ដោយ​អ្វី ដល់​នូវ​សេចក្ដី​សរសើរ​ដោយ​អ្វី ចង​ពួក​មិត្រ​បាន​ដោយ​អ្វី បុគ្គល​លះ​លោក​នេះ ទៅ​កាន់​លោក​ខាង​មុខ​មិន​សោកសៅ ក្នុង​លោក​ខាង​មុខ ដោយ​អ្វី។</p>
        <p><a class='ref km' id='km៣២៤' href='#km៣២៤'>៣២៤</a>ព. បុគ្គល​ជឿ​ធម៌​របស់​ព្រះ​អរហន្ត​ទាំងឡាយ រមែង​ប្រព្រឹត្ត​ទៅ ដើម្បី​ដល់​ព្រះនិព្វាន បុគ្គល​មាន​ប្រាជ្ញា​មិន​ប្រមាទ កាល​ស្ដាប់​ដោយ​ប្រពៃ​ រមែង​បាន​នូវ​ប្រាជ្ញា បុគ្គល​មាន​ការងារ​សម​តាម​កាល មាន​ធុរៈ (មិន​ទម្លាក់​ចោល) ជា​អ្នកតស៊ូ រមែង​បាន​នូវ​ទ្រព្យ បុគ្គល​ដល់​នូវ​សេចក្ដី​សរសើរ​ដោយ​សច្ចៈ បុគ្គល​អ្នក​ឲ្យ រមែង​ចង​ពួក​មិត្រ​បាន បុគ្គល​ដែល​មាន​សទ្ធា​គ្រប់គ្រង​ផ្ទះ ត្រូវ​មាន​ធម៌ ៤ ប្រការ​នេះ​គឺ សច្ចៈ (ពាក្យពិត) ១ ទមៈ (ការ​ទូន្មាន) ១ ថិតិ (សេចក្ដី​អត់ធន់) ១ ចាគៈ (ការ​បរិច្ចាគ) ១ រមែង​មិន​សោកសៅ​ក្នុង​លោក​ខាង​មុខ​ដោយ​ពិត បើ​ដូច្នោះ ចូរ​អ្នក​សួរ​ពួក​សមណ​ព្រាហ្មណ៍​ឯ​ទៀត​ឲ្យ​ច្រើន​គ្នា​ចុះ ក្រែង​មាន​ធម៌​ណា​ក្នុង​លោក​នេះ វិសេស​ជាង សច្ចៈ ទមៈ ចាគៈ ខន្តី ទៅទៀត។</p>
        <p><a class='ref km' id='km៣២៥' href='#km៣២៥'>៣២៥</a>អា. ក្នុង​វេលា​នេះ ខ្ញុំ​នឹង​សួរ​ពួក​សមណ​ព្រាហ្មណ៍​ច្រើន​គ្នា​ដូចម្ដេច​បាន (ព្រោះ) ខ្ញុំ​ទើប​តែ​នឹង​ដឹង​ប្រយោជន៍​ក្នុង​បរលោក​ក្នុង​ថ្ងៃនេះ ដោយ​សារ​ព្រះពុទ្ធ​ស្ដេច​មក​គង់​ក្នុង​ដែន​អាឡវី​ជា​ប្រយោជន៍​ដល់​ខ្ញុំ ខ្ញុំ​ទើប​តែ​នឹង​ដឹង​ក្នុង​ថ្ងៃ​នេះ​ថា ទាន​ដែល​គេ​ឲ្យ​ចំពោះ​បុគ្គល​ណា​មាន​ផល​ច្រើន ខ្ញុំ​នឹង​ចេញ​ពី​ស្រុក​មួយ ទៅ​ស្រុក​មួយ ចេញ​ពី​បុរី​មួយ ទៅ​បុរី​មួយ នមស្ការ​នូវ​ព្រះ​សម្ពុទ្ធ​ផង ព្រះធម៌​ដ៏​ប្រសើរ​ផង។</p>
        <p>ចប់ យក្ខ​សំយុត្ត។</p>
        <p>ឧទ្ទាន​នៃ​យក្ខ​សំយុត្ត​នោះ គឺ</p>
        <p>សូត្រ​មាន ១២ គឺ ឥន្ទក​សូត្រ ១ សក្ក​សូត្រ ១ សូចិលោម​សូត្រ ១ មណិភទ្ទសូត្រ ១ សានុ​សូត្រ ១ បិយង្ករ​សូត្រ ១ បុនព្វសុ​សូត្រ ១ សុទត្ត​សូត្រ ១ សុក្កា​សូត្រ ២ ចីរា​សូត្រ ១ អាឡវក​សូត្រ ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>