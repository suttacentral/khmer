<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.8' lang='km'>
        <header>
            <ul>
            </ul>
            <h1>អគ្គិក​សូត្រ ទី ៨</h1>
        </header>
        <p><a class='ref km' id='km១៣១' href='#km១៣១'>១៣១</a>សម័យ​មួយ ព្រះមានព្រះភាគ ទ្រង់​គង់​នៅ​ក្នុង​វត្ត​វេឡុវ័ន ជា​កលន្ទកនិវាប​ស្ថាន ទៀប​ក្រុង​រាជគ្រឹះ។ សម័យ​នោះ​ឯង អគ្គិក​ភារទ្វាជ​ព្រាហ្មណ៍ លាយ​នូវ​បាយាស​ដោយ​សប្បិ ដោយ​បំណង​ថា អាត្មា​អញ​នឹង​បូជា​ភ្លើង នឹង​បម្រើ​នូវ​ការ​បូជា​ភ្លើង។</p>
        <p><a class='ref km' id='km១៣២' href='#km១៣២'>១៣២</a>លំដាប់​នោះ​ឯង ព្រះមានព្រះភាគ ទ្រង់​ស្បង់​ប្រដាប់​បាត្រ​និង​ចីវរ ក្នុង​បុព្វណ្ហសម័យ ស្ដេច​​ចូល​ទៅ​បិណ្ឌ​បាត ក្នុង​ក្រុង​រាជគ្រឹះ កាល​ត្រាច់​បិណ្ឌ​បាត​តាម​លំដាប់​ផ្ទះ ​ក្នុង​ក្រុង​រាជគ្រឹះ​ហើយ ក៏​ចូល​ទៅ​កាន់​ផ្ទះ​របស់​អគ្គិក​ភារទ្វាជ​ព្រាហ្មណ៍ លុះ​ចូល​ទៅ​ដល់​ហើយ ទ្រង់​ឈរ​នៅ​ក្នុង​ទី​សមគួរ។</p>
        <p><a class='ref km' id='km១៣៣' href='#km១៣៣'>១៣៣</a>អគ្គិក​ភារទ្វាជ​ព្រាហ្មណ៍ បាន​ឃើញ​ព្រះ​មាន​ព្រះ​ភាគ​កំពុង​ទ្រង់​ឈរ​ដើម្បី​បិណ្ឌបាត លុះ​ឃើញ​ហើយ បាន​ពោល​នឹង​ព្រះ​មាន​ព្រះ​ភាគ ដោយ​គាថា ថា</p>
        <p>អ្នក​ណា​បរិបូណ៌​ដោយ​វិជ្ជា​បី មាន​ជាតិ (ដ៏​បរិសុទ្ធ) ជា​អ្នក​ចេះ​ចាំ​គម្ពីរ​ច្រើន ជា​អ្នក​បរិបូណ៌​ដោយ​វិជ្ជា​ចរណៈ អ្នក​នោះ ទើប​គួរ​បរិភោគ​ នូវ​បាយាស​នេះ​បាន។</p>
        <p><a class='ref km' id='km១៣៤' href='#km១៣៤'>១៣៤</a>ព្រះអង្គ​ត្រាស់​ថា បុគ្គល​កាល​ពោល​នូវ​ពាក្យ​ច្រើន តែ​ជា​អ្នក​ជ្រោកជ្រាក​សៅហ្មង ខាងក្នុង ត្រូវ​សេចក្ដី​កុហក​រួបរឹត​ហើយ មិន​ឈ្មោះ​ថា​ព្រាហ្មណ៍ ព្រោះ​ជាតិ​ឡើយ អ្នកណា​ដឹង​នូវ​ខន្ធ​សន្តាន ដែល​សត្វ​ធ្លាប់​អាស្រ័យ​នៅ​ពីមុន ឃើញ​នូវ​សួគ៌​និង​អបាយ មួយទៀត ជា​អ្នក​ដល់​នូវ​ការ​អស់​ទៅ​នៃ​ជាតិ ជា​អ្នក​ប្រាជ្ញ ដល់​នូវ​ការ​សម្រេច​ព្រោះ​ត្រាស់​ដឹង បាន​ឈ្មោះ​ថា តេវិជ្ជ​បុគ្គល ព្រោះ​វិជ្ជា​ទាំង​បី​នុ៎ះ ទាំង​បរិបូណ៌ ដោយ​វិជ្ជា​ចរណៈ ទើប​ឈ្មោះ​ថា ព្រាហ្មណ៍ ព្រាហ្មណ៍​នោះ គួរ​បរិភោគ​បាយាស​នេះ​បាន។</p>
        <p>ព្រាហ្មណ៍ ក្រាប​ទូល​ថា សូម​ព្រះ​គោតម​ដ៏​ចម្រើន ជា​ព្រាហ្មណ៍​ដ៏​ចម្រើន​​​ បរិភោគ​​​​​​ចុះ។</p>
        <p><a class='ref km' id='km១៣៥' href='#km១៣៥'>១៣៥</a>ព្រះអង្គ​ត្រាស់​ថា តថាគត មិន​គួរ​បរិភោគ​ភោជន ដែល​បាន​​អំពី​ការ​ពោល​គាថា ដូចជា​ចម្រៀង​ទេ ម្នាល​ព្រាហ្មណ៍ ធម៌​នេះ មិន​មែន​ជា​ធម៌​របស់​ពួក​បុគ្គល ​អ្នក​ឃើញ​ធម៌​អាថ៌​ទេ ព្រះពុទ្ធ​​​​​​ទាំងឡាយ តែង​បន្ទោបង់​នូវ​ការ​ពោល​គាថា ដូចជា​ចម្រៀង ម្នាល​ព្រាហ្មណ៍ កាលបើ​ធម៌​មាន​ហើយ នេះ​ឯង​ជា​ការ​ចិញ្ចឹម​ជីវិត ចូរ​អ្នក​ទំនុក​បម្រុង​ព្រះ​ខីណាស្រព ដែល​មាន​គុណ​បរិបូណ៌ អ្នក​ស្វែងរក​នូវ​គុណ​ដ៏​ធំ ជា​អ្នក​រម្ងាប់​នូវ​សេចក្ដី​រពឹស ដោយ​បាយ​និង​ទឹក​ដទៃ​ចុះ ព្រោះថា នោះ​ជា​ខេត្ត​របស់​បុគ្គល​អ្នក​ប្រាថ្នា​នូវ​បុណ្យ។</p>
        <p><a class='ref km' id='km១៣៦' href='#km១៣៦'>១៣៦</a>កាល​ដែល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ អគ្គិក​ភារទ្វាជ​ព្រាហ្មណ៍ បាន​ក្រាប​បង្គំ​ទូល​ព្រះ​មាន​ព្រះ​ភាគ​យ៉ាង​នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន​​ ច្បាស់​ពេក​ណាស់។បេ។ បណ្ដា​ព្រះ​អរហន្ត​ទាំងឡាយ អគ្គិក​ភារទ្វាជៈ​មាន​អាយុ ក៏​ជា​ព្រះ​អរហន្ត​មួយ​ដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>