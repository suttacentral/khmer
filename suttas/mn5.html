<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn5' lang='km'>
        <header>
            <ul>
            </ul>
            <h1>អនង្គណសូត្រ ទី៥</h1>
        </header>
        <p><a class='ref km' id='km53' href='#km53'>៥៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់​គង់​​​នៅក្នុងជេតវនារាម របស់អនាថបិណ្ឌិកសេដ្ឋី ជិតក្រុងសាវត្ថី ។ ព្រះសារីបុត្រ​ដ៏​មាន​​អាយុ ហៅភិក្ខុទាំងឡាយក្នុងទីនោះថា ម្នាលភិក្ខុដ៏មានអាយុទាំងឡាយ ។ ភិក្ខុ​ទាំង​នោះ ទទួលថេរវាចារបស់ព្រះសារីបុត្រដ៏មានអាយុថា ព្រះថេរៈ​ដ៏​មាន​អាយុ​ ដូច្នេះ​ ។</p>
        <p><a class='ref km' id='km54' href='#km54'>៥៤</a>ព្រះសារីបុត្រដ៏មានអាយុ បានពោលពាក្យនេះថា ម្នាល​អាវុសោ​ទាំងឡាយ បុគ្គល ៤ ពួកនេះ តែងមាននៅក្នុងលោក ។ បុគ្គល ៤ ពួក តើ​ដូចម្តេច ។ ម្នាលអាវុសោទាំងឡាយ បុគ្គលពួកមួយក្នុងលោកនេះនៅមាន អង្គណៈក៏មិនដឹងច្បាស់តាមពិតថា អាត្មាអញនៅមានអង្គណៈ ក្នុងខ្លួន ១ ។ ម្នាលអាវុសោទាំងឡាយ បុគ្គលពួកមួយទៀតក្នុងលោកនេះ នៅមានអង្គណៈ តែដឹងច្បាស់តាមពិតថា អាត្មាអញនៅមានអង្គណៈក្នុងខ្លួន ១ ។ ម្នាល​អាវុសោ​ទាំងឡាយ បុគ្គលពួកមួយក្នុងលោកនេះ មិនមានអង្គណៈ ក៏មិនដឹង​ច្បាស់​តាម​ពិត​ថា អាត្មាអញមិនមានអង្គណៈក្នុងខ្លួន ១ ។ ម្នាល​អាវុសោ​ទាំង​ឡាយ បុគ្គល​ពួកមួយទៀត ក្នុងលោកនេះ មិនមានអង្គណៈ តែងដឹង​ច្បាស់​តាម​ពិត​​ថា អាត្មា​អញមិនមានអង្គណៈក្នុងខ្លួន ១ ។ ម្នាលអាវុសោទាំងឡាយ បណ្តាបុ​គ្គល​ទាំង​ ៤ ពួកនោះ បុគ្គលណា នៅមានអង្គណៈតែមិនដឹងច្បាស់តាមពិតថា អាត្មា​អញមានអង្គណៈក្នុងខ្លួន បណ្តាបុគ្គលដែលមានអង្គណៈ​ទាំង​ពីរ​ ពួក​នេះ បុគ្គល​​​​​នេះ ប្រាកដថាជាបុរសថោកទាប ។ ម្នាលអាវុសោទាំងឡាយ បណ្តា​បុគ្គល​​​ទាំង ៤ ពួកនោះ បុគ្គលណានៅមានអង្គណៈ តែដឹងច្បាស់តាមពិតថា អាត្មាអញនៅមានអង្គណៈក្នុងខ្លួន បណ្តាបុគ្គលដែលមានអង្គណៈ​ទាំងពីរ​ពួក​នេះ បុគ្គលនេះប្រាកដថាជាបុរសដ៏ប្រសើរ ។ ម្នាលអាវុសោទាំងឡាយ បណ្តា​បុគ្គល​​​ទាំង ៤​ ពួកនោះ បុគ្គលណាមិនមានអង្គណៈ តែមិនដឹងច្បាស់​តាម​ពិត​ថា អាត្មាអញមិនមានអង្គណៈក្នុងខ្លួន បណ្តាបុគ្គលដែលមិនមាន​អង្គណៈ​ទាំង​ពីរពួកនេះ បុគ្គលនេះប្រាកដថាជាបុរសថោកទាប ។ ម្នាលអាវុសោទាំងឡាយ បណ្តាបុគ្គលទាំង ៤ ពួកនោះ បុគ្គលណាមិនមានអង្គណៈ តែដឹងច្បាស់​តាម​ពិត​​​​ថា អាត្មាអញមិនមានអង្គណៈក្នុងខ្លួន បណ្តាបុគ្គលដែលមិន​មាន​អង្គណៈ​​​​​​ទាំងពីរពួកនេះ បុគ្គលនេះ ប្រាកដថាជាបុរសដ៏ប្រសើរ ។</p>
        <p><a class='ref km' id='km55' href='#km55'>៥៥</a>កាលបើព្រះសារីបុត្រមានថេរវាចាយ៉ាងនេះហើយ ព្រះ​មហា​មោគ្គ-​ល្លាន​​ដ៏មានអាយុ ក៏បានពោលពាក្យនេះ នឹងព្រះសារីបុត្រដ៏មានអាយុថា ម្នាល​​​​អាវុសោសារីបុត្រ ហេតុដូចម្តេច បច្ច័យដូចម្តេច បានជាមានបុគ្គលដែល​មាន​អង្គណៈ​ទាំងពីរពួកនេះ ហើយបុគ្គលម្នាក់ ប្រាកដថាជាបុរសថោកទាប បុគ្គល​ម្នាក់ទៀតប្រាកដថាជាបុរសប្រសើរវិញ ម្នាលអាវុសោសារីបុត្រ ហេតុ​ដូច​​​ម្តេច បច្ច័យដូចម្តេច បានជាមានបុគ្គល ដែលមិនមាន​អង្គណៈ​ទាំងពីរ​ពួក​នេះ ហើយបុគ្គលម្នាក់ប្រាកដថាជាបុរសថោកទាប បុគ្គលម្នាក់ (ទៀត) ប្រាកដ​ថា​ជាបុរសប្រសើរវិញ ។ ព្រះសារីបុត្រមានថេរវាចាថា ម្នាលអាវុសោ បណ្តា​បុគ្គល​​​ទាំង៤ពួកនោះ បុគ្គលណានៅមានអង្គណៈ តែមិនដឹង​ច្បាស់​តាមពិ​ត​ថា អាត្មាអញមានអង្គណៈក្នុងខ្លួន អង្គណៈនេះក៏មានប្រាកដ ដល់បុគ្គល​នោះ បុគ្គលនោះនឹងមិនញុំាងឆន្ទៈឲ្យកើតឡើង មិនសង្វាត មិនប្រារព្ធព្យាយាម​ដើម្បី​​​​​​​​​​លះបង់នូវអង្គណៈនោះចេញ ។ បុគ្គលនោះ មុខជានឹង​ធ្វើ​មរណ​កាល​ទៅ​ទាំង​រាគៈ ទោសៈ មោហៈ អង្គណៈ ទាំងចិត្តដ៏សៅហ្មង ។ ម្នាលអាវុសោ ដូច​ភាជន៍​សំរិទ្ធ ដែលគេទើបយកមកអំពីផ្សារ ឬអំពីត្រកូលជាងលោហៈ ជាភាជន៍​ប្រឡាក់​ដោយធូលីនឹងស្នឹម បុគ្គលជាម្ចាស់ទាំងឡាយ មិនបាន​ប្រើ​ប្រាស់​នូវ​ភាជន៍​នោះ​ផង មិនបានដុសខាត់ផង ថែមទាំងដាក់ភាជន៍នោះនៅក្នុងផ្លូវធូលី ម្នាលអាវុសោ ក៏កាលបើដូច្នោះ ភាជន៍សំរិទ្ធនោះដល់សម័យជា​ខាង​ក្រោយ​មក រឹតតែសៅហ្មង មានស្នឹមចាប់ដែរឬ ។ ព្រះមហាមោគ្គល្លានក៏ទទួលថា អើ អាវុសោ​ ។ ព្រះសារីបុត្រមានថេរវាចាតទៅទៀតថា ម្នាលអាវុសោ បុគ្គលណា នៅ​មានអង្គណៈ មិនដឹងច្បាស់តាមពិតថា អាត្មាអញមានអង្គណៈក្នុងខ្លួន អង្គណៈ​នេះក៏មានប្រាកដដល់បុគ្គលនោះ បុគ្គលនោះ នឹងមិនញុំាង​ឆន្ទៈ​ឲ្យ​កើត​ឡើង មិនសង្វាតមិនប្រារព្ធព្យាយាម ដើម្បីលះបង់នូវអង្គណៈនោះចេញ ក៏​ដូច្នោះដែរ ។ បុគ្គលនោះ មុខជានឹងធ្វើមរណកាលទៅទាំងរាគៈ ទោសៈ មោហៈ ទាំងអង្គណៈ ទាំងចិត្តដ៏សៅហ្មង ។ ម្នាលអាវុសោ បណ្តាបុគ្គល​ទាំង​៤​ពួក​នោះ បុគ្គលណានៅមានអង្គណៈ តែដឹងច្បាស់តាមពិតថា អាត្មាអញមាន​អង្គណៈ​​​ក្នុងខ្លួន អង្គណៈនេះក៏មានប្រាកដដល់បុគ្គលនោះ តែបុគ្គលនោះមុខ​ជា​នឹងញុំាងឆន្ទៈឲ្យកើតឡើង មុខជានឹងសង្វាតប្រារព្ធព្យាយាម ដើម្បីលះបង់​នូវ​អង្គណៈនោះចេញ ។ បុគ្គលនោះ មុខជាមិនមានរាគៈ ទោសៈ មោហៈ មិន​មាន​អ​ង្គណៈ មិនមានចិត្តសៅហ្មងហើយធ្វើមរណកាលទៅ ។ ម្នាលអាវុសោ ដូច​ជាភាជន៍សំរិទ្ធដែលគេយកមកអំពីផ្សារ ឬអំពីត្រកូលជាងលោហៈ ជា​ភាជន៍​ប្រឡាក់​​​ដោយធូលីនឹងស្នឹម បុគ្គលជាម្ចាស់ទាំងឡាយ ក៏បានប្រើប្រាស់​ភាជន៍​នោះ​ផង បានដុសខាត់ផង ថែមទាំងមិនទុកដាក់ភាជន៍នោះ ក្នុងផ្លូវធូលី ម្នាលអាវុសោ ក៏កាលបើដូច្នោះភាជន៍សំរិទ្ធនោះ លុះដល់សម័យ​ជា​ខាង​ក្រោយ នឹងបរិសុទ្ធផូរផង់ដែរឬ ។ ព្រះមហាមោគ្គល្លានក៏ទទួលថា អើ អាវុសោ​​​​ ។ ព្រះសារីបុត្រមានថេរវាចាតទៅទៀតថា ម្នាលអាវុសោ បុគ្គលណានៅ​​​​មាន​អង្គណៈ ដឹងច្បាស់តាមពិតថា អាត្មាអញមានអង្គណៈក្នុងខ្លួន អង្គណៈនេះ ក៏មានប្រាកដដល់បុគ្គលនោះ បុគ្គលនោះ មុខជានឹង​ញុំាង​ឆន្ទៈ​ឲ្យ​កើ​ត​ឡើង មុខជានឹងសង្វាតប្រារព្ធព្យាយាម ដើម្បី​លះបង់​នូវ​អង្គណៈ​នោះ​ចេញ ក៏​ ដូច្នោះ ។ បុគ្គលនោះមុខជាមិនមានរាគៈ ទោសៈ មោហៈ មិន​មាន​អង្គណៈ មិនមានចិត្តសៅហ្មង ហើយធ្វើមរណកាលទៅ ។ ម្នាលអាវុសោ បណ្តា​​បុគ្គល​​​ទាំង​ ៤ ពួកនោះ បុគ្គលណាមិនមានអង្គណៈ មិនដឹងច្បាស់​តាម​ពិត​ថា​ អាត្មា​អញមិនមានអង្គណៈក្នុងខ្លួន អង្គណៈនេះ ក៏ត្រឡប់​ទៅ​ជា​មាន​ប្រាកដដល់​បុគ្គល​នោះវិញ បុគ្គលនោះមុខជានឹងធ្វើទុកក្នុងចិត្ត នូវសុភនិមិត្ត លុះ​ធ្វើ​ទុក​ក្នុង​​​ចិត្តនូវសុភនិមិត្តនោះហើយ រាគៈ មុខជា​នឹង​តាម​កំចាត់​ចិត្ត​មិន​ខាន​ ។ បុគ្គល​​​​​​​​នោះ មុខជានឹងធ្វើមរណកាលទៅទាំងរាគៈ ទោសៈ មោហៈ ទាំង​អង្គណៈ ទាំងចិត្តដ៏សៅហ្មង ។ ម្នាលអាវុសោ ដូចជាភាជន៍សំរិទ្ធដែល​គេ​នាំ​យក​មកអំពីផ្សារ ឬអំពីត្រកូលជាងលោហៈ ជាភាជន៍ដ៏បរិសុទ្ធផូរផង់ តែ​បុគ្គល​ជា​ម្ចាស់​ទាំងឡាយ មិនបានប្រើប្រាស់ភាជន៍នោះផង មិនបានដុសខាត់ផង ថែម​ទាំងទុកភាជន៍នោះ ក្នុងផ្លូវធូលីទៀត ម្នាលអាវុសោ ក៏កាលបើដូច្នោះ ភាជន៍​​​​សំរិទ្ធនោះ លុះដល់សម័យខាងក្រោយទៅជាសៅហ្មង មានស្នឹម​ចាប់​ដែរ​ឬ ។ ព្រះមហាមោគ្គល្លាន ក៏ទទួលថា អើអាវុសោ ។ ព្រះសារីបុត្រ​មាន​ថេរ​វាចា​ត​ទៅទៀតថា ម្នាលអាវុសោ បុគ្គលណាមិនមានអង្គណៈ មិនដឹងច្បាស់​តាម​ពិត​ថា អាត្មាអញមិនមានអង្គណៈក្នុងខ្លួន អង្គណៈនេះ ក៏ត្រឡប់ទៅ​ជា​មាន​​​ប្រាកដដល់បុគ្គលនោះវិញ បុគ្គលនោះមុខជានឹងធ្វើទុកក្នុងចិត្ត នូវ​សុភនិមិត្ត លុះធ្វើទុកក្នុងចិត្ត នូវសុភនិមិត្តនោះហើយ រាគៈ មុខជានឹងតាម​កំចាត់​ចិត្តមិ​ន​ខាន ។ បុគ្គលនោះ មុខជានឹងធ្វើមរណកាលទៅទាំងរាគៈ ទោសៈ មោហៈ ទាំងអង្គណៈ ទាំងចិត្តសៅហ្មង ក៏យ៉ាងនោះឯង ។ ម្នាល​អាវុសោ បណ្តា​បុគ្គល​ទាំង​ ៤ ពួកនោះ បុគ្គលណាមិនមានអង្គណៈ តែដឹង​ច្បាស់​​​​តាមពិតថា អាត្មា​អញមិនមានអង្គណៈក្នុងខ្លួន អង្គណៈនេះ ក៏ត្រឡប់​ទៅ​ជា​មានប្រាកដដល់​បុគ្គល​​​​​នោះវិញ បុគ្គលនោះមិនបានធ្វើទុកក្នុងចិត្ត នូវ​សុភនិមិត្ត លុះ​​ធ្វើ​ទុក​ក្នុ​ង​ចិត្តនូវសុភនិមិត្តនោះហើយ រាគៈ មុខជា​នឹង​មិន​តាម​កំចាត់​ចិត្តបានឡើយ ។ បុគ្គល​នោះ មុខជាមិនមានរាៈ ទោសៈ មោហៈ មិន​មាន​អង្គណៈ មាន​ចិត្ត​មិន​សៅ​ហ្មង ហើយធ្វើនូវមរណកាលទៅ ។ ម្នាល​អាវុសោ ដូចជាភាជន៍សំរិទ្ធ ដែលគេនាំយកមកអំពីផ្សារ ឬអំពីត្រកូល​ជាង​លោហៈ ជាភាជន៍ដ៏បរិសុទ្ធ ផូរផង់ បុគ្គលជាម្ចាស់ទាំងឡាយ បានប្រើប្រាស់​នូវ​ភាជន៍​នោះផង បាន​ដុស​ខាត់​ផង ថែមទាំងមិនទុកភាជន៍នោះ ក្នុងផ្លូវធូលីផង ម្នាល​អាវុសោ ក៏កាល​បើ​ដូច្នោះ ភាជន៍សំរិទ្ធនោះលុះសម័យខាងក្រោយមក ទៅ​ជាភាជន៍ដ៏បរិសុទ្ធ ផូរផង់ក្រៃលែងដែរឬ ។ ព្រះមហាមោគ្គល្លាន ក៏​ទទួល​ថា អើអាវុសោ ។ ព្រះសារីបុត្រមានថេរវាចាតទៅទៀតថា ម្នាលអាវុសោ បុគ្គល​ណាមិន​មាន​អង្គណៈ ដឹងច្បាស់តាមពិតថា អាត្មាអញមិនមាន​អង្គណៈ​ក្នុង​ខ្លួន អង្គណៈ​នេះ ក៏មានប្រាកដដល់បុគ្គលនោះ មុខជាបុគ្គលនោះមិនបាន​ធ្វើទុកក្នុងចិត្ត ចំពោះ​សុភនិមិត្ត លុះមិនធ្វើទុកក្នុងចិត្ត នូវសុភនិមិត្ត​នោះ​ហើយ រាគៈមុខជានឹង​មិន​តាម​កំចាត់ចិត្ត ក៏ដូច្នោះដែរ ។ បុគ្គលនោះមុខ​ជា​​មិនមាន​រាគៈ ទោសៈ មោហៈ មិនមានអង្គណៈ មិនមានចិត្តសៅហ្មង ធ្វើ​មរណ​កាល​​ទៅ ។ ម្នាលអាវុសោ​មោគ្គល្លាន ហេតុបច្ច័យនេះឯងដែលនាំ​ឲ្យ​មាន​បុគ្គល មានអង្គណៈ​ទាំង​ពីរ​ពួក​​​នេះ ហើយបុគ្គលពួកមួយ ប្រាកដថាជា​បុរស​​​ថោកទាប បុគ្គលពួកមួយទៀត ប្រាកដថាជាបុរសប្រសើរ ម្នាលអាវុសោ​មោគ្គ​ល្លាន ហេតុបច្ច័យនេះឯង ដែល​នាំ​ឲ្យ​មានបុគ្គល ដែលមិនមានអង្គណៈ​ទាំង​ពីរ​ពួកនេះ ហើយបុគ្គលពួកមួយ ប្រាកដថាជាបុរសថោកទាប បុគ្គលពួក​មួយ​​​ទៀត ប្រាកដថាជាបុរសប្រសើរ ។</p>
        <p><a class='ref km' id='km56' href='#km56'>៥៦</a>ព្រះមហាមោគ្គល្លានដ៏មានអាយុសួរថា ម្នាលអាវុសោ ពាក្យ​ដែល​លោក​​​​ហៅថា អង្គណៈ អង្គណៈ ដូច្នេះ ម្នាលអាវុសោ ចុះពាក្យថាអង្គណៈនេះ ជាឈ្មោះនៃវត្ថុអ្វី ។ ព្រះសារីបុត្រឆ្លើយថា ម្នាលអាវុសោ ពាក្យថាអង្គណៈនេះ ជាឈ្មោះនៃអកុសលដ៏លាមក ដែលគ្របសង្កត់ចិត្ត ដោយ​អំណាច​​​​​​​នៃសេចក្តី​ប្រា​ថ្នា ។</p>
        <p><a class='ref km' id='km57' href='#km57'>៥៧</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើត​ឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មាអញត្រូវ​អាបត្តិ​​​មែនហើយ តែពួកភិក្ខុមិនដឹងថាអាត្មាអញត្រូវអាបត្តិទេ ។ ម្នាល​អាវុសោ ហេតុនេះ តែងមានជាប្រាកដត្រង់ពាក្យថា ពួកភិក្ខុដឹងភិក្ខុនោះថា ជាអ្នក​ត្រូវ​អាបត្តិ​​ហើយ ។ ភិក្ខុនោះក៏ខឹងមិនត្រេកអរ ដោយហេតុដូច្នេះថា ពួកភិក្ខុ ដឹងថាអាត្មាអញជាអ្នកត្រូវអាបត្តិហើយ ។ ម្នាលអាវុសោ សេចក្តីខឹងណាក្តី សេចក្តី​​​​មិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km58' href='#km58'>៥៨</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើត​​​ឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មាអញត្រូវ​អាបត្តិ​មែន​​​ហើយ ពួកភិក្ខុចោទអាត្មាអញក្នុងទីស្ងាត់ចុះ សូមកុំចោទ​ក្នុង​កណ្តាល​​​​​​​​​​​​ជំនុំ​សង្ឃឡើយ ។ ម្នាលអាវុសោ ហេតុនេះ តែងមានជាប្រាកដត្រង់​ពាក្យ​ថា ពួកភិក្ខុចោទភិក្ខុនោះក្នុងកណ្តាលជំនុំសង្ឃ មិនចោទក្នុងទីស្ងាត់ ។ ភិក្ខុ​នោះខឹងមិនត្រេកអរដោយហេតុដូច្នេះថា ពួកភិក្ខុចោទអាត្មាអញ ក្នុង​កណ្តាល​​​ជំនុំសង្ឃ មិនបានចោទក្នុងទីស្ងាត់ ។ ម្នាលអាវុសោ សេចក្តីខឹងណាក្តី សេចក្តី​មិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km59' href='#km59'>៥៩</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើត​ឡើងដល់ភិក្ខុពួកខ្លះក្នុងសាសនានេះ យ៉ាងនេះថា អាត្មាអញត្រូវអាបត្តិ​មែន​ហើយ បុគ្គលស្មើគ្នាគួរចោទអាត្មាអញ បុគ្គលមិនស្មើគ្នាមិនគួរ​ចោទ​អាត្មា​អញទេ​ ។ ម្នាលអាវុសោ ហេតុនេះតែងមានជាប្រាកដ ត្រង់ថា បុគ្គល​មិន​ស្មើគ្នា ចោទភិក្ខុនោះ បុគ្គលស្មើគ្នា មិនចោទភិក្ខុនោះឡើយ ។ ភិក្ខុនោះ ខឹងមិន​ត្រេកអរ ដោយហេតុដូច្នេះថា បុគ្គលមិនស្មើគ្នាចោទអាត្មាអញ បុគ្គល​ស្មើ​គ្នា មិនចោទអាត្មាអញឡើយ ។ ម្នាលអាវុសោ សេចក្តីខឹងណាក្តី សេចក្តីមិន​ត្រេក-​អរ​ណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km60' href='#km60'>៦០</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើត​ឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎ព្រះសាស្តាគប្បី​សួរ​អាត្មាអញរឿយ ៗ ហើយទើបសម្តែងធម៌ដល់ពួកភិក្ខុ ព្រះសាស្តា​កុំគប្បី​សួរ​ភិក្ខុ​ឯទៀតរឿយ ៗ ហើយសម្តែងធម៌ដល់ពួកភិក្ខុឡើយ ។ ម្នាលអាវុសោ ហេតុ​នេះតែងមានជាប្រាកដ ត្រង់ថា ព្រះសាស្តាសួរភិក្ខុឯទៀតរឿយ ៗ ហើយ​សម្តែង​​​ធម៌ដល់ពួកភិក្ខុ ព្រះសាស្តាមិនសួរភិក្ខុនោះរឿយ ៗ ហើយសម្តែងធម៌ ដល់​ពួកភិក្ខុឡើយ ។ ភិក្ខុនោះខឹងមិនត្រេកអរ ដោយហេតុដូច្នេះថា ព្រះ​សាស្តា សួរតែភិក្ខុឯទៀតរឿយ ៗ ហើយសម្តែងធម៌ដល់ពួកភិក្ខុ ព្រះសាស្តាមិន​សួរ​អាត្មា​អញរឿយ ៗ ហើយសម្តែងធម៌ដល់ពួកភិក្ខុ ។ ម្នាលអាវុសោ សេចក្តី​ខឹងណាក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈ​ដែរ ។</p>
        <p><a class='ref km' id='km61' href='#km61'>៦១</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើតឡើងដល់ភិក្ខុពួកខ្លះក្នុងសាសនានេះ យ៉ាងនេះថា ធ្វើម្តេចហ្ន៎ពួកភិក្ខុ​គប្បី​​ចោមរោមអាត្មាអញ ចូលទៅកាន់ស្រុកដើម្បីភត្ត ពួកភិក្ខុកុំគប្បី​ចោមរោម​ភិក្ខុ​ឯ​ទៀតចូលទៅកាន់ស្រុក ដើម្បីភត្តឡើយ ។ ម្នាលអាវុសោ ហេតុនេះតែង​មាន​ជា​ប្រាកដត្រង់ថា ពួកភិក្ខុគប្បីចោមរោមភិក្ខុឯទៀតរឿយ ៗ ចូលទៅកាន់ស្រុក ដើម្បី​ភត្ត ពួកភិក្ខុមិនគប្បីចោមរោមភិក្ខុនោះរឿយ ៗ ចូលទៅកាន់ស្រុកដើម្បី​ភត្ត ។ ភិក្ខុនោះខឹងមិនត្រេកអរ ដោយហេតុដូច្នេះថា ពួកភិក្ខុចោមរោម​ភិក្ខុ​ឯ​ទៀត​រឿយ ៗ ចូលទៅកាន់ស្រុកដើម្បីភត្ត ពួកភិក្ខុមិនចោមរោមអាត្មាអញ រឿយ ៗ ចូល​ទៅកាន់ស្រុកដើម្បីភត្ត ។ ម្នាលអាវុសោ សេចក្តីខឹងណាក្តី សេចក្តី​មិន​​​ត្រេកអរណា​ក្តី ​​ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km62' href='#km62'>៦២</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើត​ឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មាអញគប្បី​បាន​​​សេនាសនៈដ៏ប្រសើរ ទឹកដ៏ប្រសើរ ចង្ហាន់បិណ្ឌបាតដ៏ប្រសើរក្នុងរោងភត្ត ភិក្ខុឯទៀតកុំគប្បីបានសេនាសនៈដ៏ប្រសើរ ទឹកដ៏ប្រសើរ ចង្ហាន់បិណ្ឌបាត​ដ៏​ប្រសើរក្នុងរោងភត្តឡើយ ។ ម្នាលអាវុសោ ហេតុនេះ តែងមានជាប្រាកដ ត្រង់ថាភិក្ខុឯទៀតគប្បីបានសេនាសនៈដ៏ប្រសើរ ទឹកដ៏ប្រសើរ ចង្ហាន់បិណ្ឌបាត​ដ៏ប្រសើរក្នុងរោងភត្ត ភិក្ខុនោះមិនគប្បីបានសេនាសនៈដ៏ប្រសើរ ទឹកដ៏ប្រសើរ ចង្ហាន់​បិណ្ឌបាតដ៏ប្រសើរក្នុងរោងភត្ត ។ ភិក្ខុនោះខឹងមិនត្រេកអរ ដោយ​ហេតុ​ដូច្នេះថា ភិក្ខុឯទៀតបានសេនាសនៈដ៏ប្រសើរ ទឹកដ៏ប្រសើរ ចង្ហាន់​បិណ្ឌបាត​​​​ដ៏ប្រសើរក្នុងរោងភត្ត អាត្មាអញមិនបានសេនាសនៈដ៏ប្រសើរ ទឹកដ៏​ប្រសើរ ចង្ហាន់បិណ្ឌបាតដ៏ប្រសើរក្នុងរោងភត្តឡើយ ។ ម្នាលអាវុសោ សេចក្តី​ខឹង​​ណាក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km63' href='#km63'>៦៣</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើតឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មាអញឆាន់ ហើយ​​បានអនុមោទនាក្នុងរោងភត្ត ភិក្ខុឯទៀតឆាន់ហើយ មិនគប្បី​បាន​អនុមោទនាក្នុងរោងភត្តឡើយ ។ ម្នាលអាវុសោ ហេតុនេះ តែងមានជាប្រាកដ ត្រង់ថាភិក្ខុឯទៀតឆាន់ហើយ គប្បីអនុមោទនាក្នុងរោងភត្ត ភិក្ខុនោះ​ឆាន់​ហើយ មិន​គប្បីបានអនុមោទនា ក្នុងរោងភត្តឡើយ ។ ភិក្ខុនោះខឹងមិនត្រេកអរ ដោយ​​ហេតុ​​​ដូច្នេះថា ភិក្ខុឯទៀតឆាន់ហើយបានអនុមោទនាក្នុងរោងភត្ត អាត្មា​អញ​ឆាន់​​ហើយ មិនបានអនុមោទនាក្នុងរោងភត្តឡើយ ។ ម្នាលអាវុសោ សេចក្តី​ខឹង​ណា​​​ក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km64' href='#km64'>៦៤</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើត​ឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មា​អញ​គប្បី​សម្តែង​ធម៌ ដល់ពួកភិក្ខុដែលឋិតនៅក្នុងអារាម ភិក្ខុឯទៀតមិនគប្បីសម្តែងធម៌ ដល់​ពួកភិក្ខុដែលឋិតនៅក្នុងអារាមឡើយ ។ ម្នាលអាវុសោ ហេតុនេះ តែង​មាន​ជា​ប្រាកដ ត្រង់ថាភិក្ខុឯទៀតសម្តែងធម៌ដល់ពួកភិក្ខុ ដែលឋិតនៅក្នុងអារាម ភិក្ខុ​នោះមិនគប្បីសម្តែងធម៌ ដល់ពួកភិក្ខុដែលឋិតនៅក្នុងអារាមឡើយ ។ ភិក្ខុ​នោះ​ខឹងមិនត្រេកអរដោយហេតុដូច្នេះថា ភិក្ខុឯទៀតបានសម្តែងធម៌ ដល់ពួក​ភិក្ខុដែលឋិតនៅក្នុងអារាម អាត្មាអញមិនបានសម្តែងធម៌ ដល់ពួកភិក្ខុដែល​ឋិត​នៅក្នុងអារាម ។ ម្នាលអាវុសោ សេចក្តីខឹងណាក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km65' href='#km65'>៦៥</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើត​ឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មា​អញ​គប្បី​សម្តែង​ធម៌ ដល់ពួកភិក្ខុនីដែលឋិតនៅក្នុងអារាម ។បេ។ គប្បីសម្តែងធម៌ដល់​ពួក​ឧបាសក ។បេ។ គប្បីសម្តែងធម៌ ដល់ពួកឧបាសិកា ភិក្ខុឯទៀតមិនគប្បី​សម្តែង​ធម៌ ដល់ពួកឧបាសិកាដែលមកកាន់អារាម ។ ម្នាលអាវុសោ ហេតុនេះ តែងមានជាប្រាកដ ត្រង់ថាភិក្ខុឯទៀតសម្តែងធម៌ដល់ពួកឧបាសិកា ដែល​មក​កាន់​អារាម ភិក្ខុនោះមិនគប្បីបានសម្តែងធម៌ ដល់ពួកឧបាសិកាដែលមក​កាន់​អារាម ។ ភិក្ខុនោះខឹងមិនត្រេកអរ ដោយហេតុដូច្នេះថា ភិក្ខុឯទៀត​បា​ន​សម្តែង​​​ធម៌ ដល់ពួកឧបាសិកាដែលមកកាន់អារាម អាត្មាអញមិនបានសម្តែងធម៌ ដល់ពួកឧបាសិកាដែលមកកាន់អារាម ។ ម្នាលអាវុសោ សេចក្តីខឹងណាក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km66' href='#km66'>៦៦</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើតឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎ពួកភិក្ខុ​គប្បី​ធ្វើ​សក្ការៈ គោរព រាប់អាន បូជាអាត្មាអញ ពួកភិក្ខុមិនគប្បីធ្វើសក្ការៈ គោរព រាប់អាន បូជាភិក្ខុឯទៀតឡើយ ។ ម្នាលអាវុសោ ហេតុនេះតែងមានជាប្រាកដ ត្រង់ថា ពួកភិក្ខុគប្បីធ្វើសក្ការៈ គោរព រាប់អាន បូជាភិក្ខុឯទៀត ពួកភិក្ខុ មិនគប្បីធ្វើសក្ការៈ គោរព រាប់អាន បូជាភិក្ខុនោះឡើយ ។ ភិក្ខុនោះខឹង មិនត្រេកអរដោយហេតុដូច្នេះថា ពួកភិក្ខុធ្វើសក្ការៈ គោរព រាប់អាន បូជាភិក្ខុ​ឯ​ទៀត​​ ពួកភិក្ខុមិនធ្វើសក្ការៈ គោរព រាប់អាន បូជាអាត្មាអញ ។ ម្នាលអាវុសោ សេចក្តីខឹងណាក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈ​​ដែរ ។</p>
        <p><a class='ref km' id='km67' href='#km67'>៦៧</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើតឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎ពួកភិក្ខុនី ។បេ។ ពួកឧបាសក ។បេ។ ពួកឧបាសិកាគប្បីធ្វើសក្ការៈ គោរព រាប់អាន បូជាអាត្មា​អញ ពួកឧបាសិកាមិនគប្បីធ្វើសក្ការៈ គោរព រាប់អាន បូជាភិក្ខុឯទៀតឡើយ ។ ម្នាលអាវុសោ ហេតុនេះតែងមានជាប្រាកដ ត្រង់ថា ពួកឧបាសិកាគប្បី​ធ្វើ​សក្ការៈ គោរព រាប់អាន បូជាភិក្ខុឯទៀត ពួកឧបាសិកាមិនគប្បីធ្វើសក្ការៈ គោរព រាប់អាន បូជាភិក្ខុនោះ ។ ភិក្ខុនោះខឹងមិនត្រេកអរដោយហេតុដូច្នេះថា ពួកឧបាសិកាធ្វើសក្ការៈ គោរព រាប់អាន បូជាភិក្ខុឯទៀត ពួកឧបាសិកាមិនធ្វើ​សក្ការៈ គោរព រាប់អាន បូជាអាត្មាអញឡើយ ។ ម្នាលអាវុសោ សេចក្តីខឹងណា​ក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។</p>
        <p><a class='ref km' id='km68' href='#km68'>៦៨</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើតឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មាអញគប្បី​បាន​​​​​​ចីវរ​ដ៏ប្រសើរ ភិក្ខុឯទៀតកុំគប្បីបានចីវរដ៏ប្រសើរឡើយ ។ ម្នាលអាវុសោ ហេតុនេះតែងមានជាប្រាកដ ត្រង់ថា ភិក្ខុឯទៀតគប្បីបានចីវរដ៏ប្រសើរ ភិក្ខុនោះ មិនគប្បីបានចីវរដ៏ប្រសើរ ។ ភិក្ខុនោះខឹងមិនត្រេកអរ ដោយហេតុដូច្នេះថា ភិក្ខុឯទៀតបានចីវរដ៏ប្រសើរ អាត្មាអញមិនបានចីវរដ៏ប្រសើរ ។ ម្នាលអាវុសោ សេចក្តីខឹងណាក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈ​​​​​ដែរ ។</p>
        <p><a class='ref km' id='km69' href='#km69'>៦៩</a>ម្នាលអាវុសោ ហេតុនេះតែងមានជាប្រាកដ ត្រង់ថាសេចក្តីប្រាថ្នា កើតឡើងដល់ភិក្ខុពួកខ្លះក្នុងសាសនានេះ យ៉ាងនេះថា ឱហ្ន៎អាត្មាអញគប្បី​បាន​​​​ចង្ហាន់បិណ្ឌបាតដ៏ប្រសើរ ។បេ។ សេនាសនៈដ៏ប្រសើរ ។បេ។ គិលានប្ប​-ច្ចយ​​​​ភេសជ្ជបរិក្ខារដ៏ប្រសើរ ភិក្ខុឯទៀតកុំគប្បី បាននូវគិលានប្បច្ចយ​ភេសជ្ជ​-បរិក្ខារ​​​​ដ៏​​​ប្រសើរឡើយ ។ ម្នាលអាវុសោ ហេតុនេះតែងមានជាប្រាកដ ត្រង់ថា ភិក្ខុឯទៀតគប្បី បាននូវគិលានប្បច្ចយភេសជ្ជបរិក្ខារដ៏ប្រសើរ ភិក្ខុនោះមិន​គប្បី​​​បាននូវគិលានប្បច្ចយភេសជ្ជបរិក្ខារដ៏ប្រសើរឡើយ ។ ភិក្ខុនោះខឹងមិន​ត្រេក​អរ ដោយហេតុដូច្នេះថា ភិក្ខុឯទៀតបាននូវគិលានប្បច្ចយភេសជ្ជបរិក្ខារដ៏ប្រសើរ អាត្មាអញមិនបាននូវគិលានប្បច្ចយភេសជ្ជបរិក្ខារ ដ៏ប្រសើរឡើយ ។ ម្នាល​អាវុសោ សេចក្តីខឹងណាក្តី សេចក្តីមិនត្រេកអរណាក្តី ទាំងពីរនេះឯង ឈ្មោះថា អង្គណៈដែរ ។ ម្នាលអាវុសោ ពាក្យថា អង្គណៈនេះ ជាឈ្មោះ​អកុសល​ដ៏​លា-​មក ​​ដែលគ្របសង្កត់ចិត្ត ដោយអំណាចសេចក្តីប្រាថ្នានេះឯង ។</p>
        <p><a class='ref km' id='km70' href='#km70'>៧០</a>ម្នាលអាវុសោ អកុសលដ៏លាមក ដែលគ្របសង្កត់ចិត្តដោយ​អំណាច​​​សេចក្តីប្រាថ្នាទាំងនេះ ភិក្ខុណានីមួយ មិនលះបង់ចោលហើយ អ្នក​ផង​​​​​​ឃើញច្បាស់ផង ឮច្បាស់ផង ។ បើទុកជាភិក្ខុនោះ ប្រព្រឹត្តអារញ្ញកធុតង្គ មានសេនាសនៈស្ងាត់ ប្រព្រឹត្តបិណ្ឌបាតិកធុតង្គ សបទានចារិកធុតង្គ បំសុកូ-​លិក​​​ធុតង្គ ទ្រទ្រង់ចីវរសៅហ្មង ក៏គង់តែពួកសព្រហ្មចារីមិនធ្វើសក្ការៈ មិន​គោរព មិនរាប់អាន មិនបូជាភិក្ខុនោះឡើយ ។ ដំណើរនោះ ព្រោះហេតុអ្វី ។ ព្រោះថា អកុសលដ៏លាមក ដែលគ្របសង្កត់ចិត្ត ដោយអំណាច​សេចក្តី​ប្រាថ្នា​ទាំង​នោះ លោកមានអាយុនោះ មិនលះបង់ចោល អ្នកផងឃើញច្បាស់ផង ឮច្បាស់ផង ។ ម្នាលអាវុសោ ដូចជាភាជន៍សំរិទ្ធ ដែលគេយកមកអំពីផ្សារឬ​អំពីត្រកូលជាងលោហៈ ជាភាជន៍បរិសុទ្ធផូរផង់ ។ បុគ្គលជាម្ចាស់ទាំងឡាយ យកសាកសពពស់ ឬសាកសពឆ្កែ ឬសាកសពអមនុស្ស ដាក់ពេញ​ក្នុង​ភាជន៍​នោះ ហើយគ្របដោយភាជន៍សំរិទ្ធដទៃ ហើយដើរទៅក្នុងចន្លោះផ្សារ ។ អ្នក ផ​ង​ឃើញ​ភាជន៍នោះហើយ និយាយយ៉ាងនេះថា ម្នាលអ្នកដ៏ចំរើនភាជន៍នេះ ហាក់ដូចជាទីពេញចិត្តក្រៃលែង អ្នកឯងនាំទៅធ្វើអ្វីអេះ ។ លុះអ្នកផង​ក្រោក​ឡើងហើយបើកភាជន៍នោះមើល សេចក្តីមិនគាប់ចិត្តក្តី សេចក្តីខ្ពើមរអើមក្តី សេចក្តីធុញទ្រាន់ក្តី ក៏តាំងឡើងប្រាកដដល់គេ ក្នុងខណៈដែលបានឃើញ សូម្បី​បុគ្គលដែលស្រេកឃ្លានហើយ ក៏មិនគួរប្រាថ្នានឹងបរិភោគឡើយ នឹងបាច់​និយាយ​​​​ថ្វី ដល់ពួកជនដែលបរិភោគឆ្អែតហើយ ម្នាលអាវុសោ អកុសល​ដ៏​លា​-មក​​ដែលគ្របសង្កត់ចិត្ត ដោយអំណាចសេចក្តីប្រាថ្នាទាំងនេះ ដែលភិក្ខុណានី​មួយមិនទាន់លះចោលហើយ អ្នកផងឃើញច្បាស់ផង ឮច្បាស់ផង ក៏​យ៉ាង​នោះ​ឯង ។ បើទុកជាភិក្ខុនោះប្រព្រឹត្តអារញ្ញកធុតង្គ មានសេនាសនៈស្ងាត់ ប្រព្រឹត្តបិណ្ឌបាតិកធុតង្គ សបទានចារិកធុតង្គ បំសុកូលិកធុតង្គ ទ្រទ្រង់ចីវរ​សៅ​ហ្មង ក៏គង់តែពួកសព្រហ្មចារី មិនធ្វើសក្ការៈ មិនគោរព មិនរាប់អាន មិនបូជា​ភិក្ខុ​នោះឡើយ ។ ដំណើរនោះ ព្រោះហេតុអ្វី ។ ព្រោះថា អកុសលដ៏លាមក ដែលគ្របសង្កត់ចិត្ត ដោយអំណាចសេចក្តីប្រាថ្នានោះ លោកដ៏មានអាយុនោះ មិនទាន់លះចោល អ្នកផងឃើញច្បាស់ផង ឮច្បាស់ផង ។</p>
        <p><a class='ref km' id='km71' href='#km71'>៧១</a>ម្នាលអាវុសោ អកុសលដ៏លាមកដែលគ្របសង្កត់ចិត្ត ដោយ​អំណាច​​​នៃសេចក្តីប្រាថ្នាទាំងនេះ ដែលភិក្ខុណានីមួយ លះចោលហើយអ្នក​ផង​​​​ឃើញច្បាស់ផង ឮច្បាស់ផង ។ បើទុកជាភិក្ខុនោះ ជាអ្នកនៅក្នុងស្រុក ត្រេកអរនឹងការនិមន្តន៍ ទ្រទ្រង់នូវគហបតិចីវរ ក៏គង់តែពួកសព្រហ្មចារី តែង​ធ្វើ​សក្ការៈ គោរព រាប់អាន បូជាភិក្ខុនោះ ។ ដំណើរនោះ ព្រោះហេតុអ្វី ។ ព្រោះថា អកុសលដ៏លាមក ដែលគ្របសង្កត់ចិត្ត ដោយអំណាចសេចក្តីប្រាថ្នាទាំងនោះ លោកមានអាយុនោះ លះចោលហើយ អ្នកផងឃើញច្បាស់ផង ឮច្បាស់ផង ។ ម្នាលអាវុសោ ដូចជាភាជន៍សំរិទ្ធ ដែលគេយកមកអំពីផ្សារ ឬអំពី​ត្រកូល​ជាង​លោហៈ ជាភាជន៍បរិសុទ្ធផូរផង់ ។ បុគ្គលជាម្ចាស់ទាំងឡាយ យកបាយ​ស្រូវ​សាលីដែលប្រាសចាកពណ៌ខ្មៅ មានសម្លនិងម្ហូបក្រៀមច្រើនមុខ ដាក់ពេញ​ក្នុង​​​​ភាជន៍​នោះ ហើយគ្របដោយភាជន៍សំរិទ្ធដទៃ ហើយដើរ​ទៅ​ក្នុង​ចន្លោះ​ផ្សារ​ ។ ជនឃើញភាជន៍នោះហើយនិយាយយ៉ាងនេះថា ម្នាលអ្នកដ៏ចម្រើនភាជន៍នេះហាក់ដូចជាទីពេញចិត្តក្រៃលែង អ្នកឯងនាំទៅធ្វើអ្វីអេះ ។ លុះ​ជន​នោះ​​​​ស្ទុះទៅបើកភាជន៍នោះមើល សេចក្តីគាប់ចិត្តក្តី សេចក្តីមិនខ្ពើមរអើមក្តី សេចក្តី​មិនធុញទ្រាន់ក្តី ក៏តាំងឡើងប្រាកដដល់ជននោះ ក្នុងខណៈ​ដែល​បាន​ឃើញ សូម្បីតែពួកជនដែលបរិភោគឆ្អែតហើយ ក៏គួរចង់បរិភោគទៀត នឹង​បាច់​​​និយាយថ្វី ដល់ពួកជនដែលស្រែកឃ្លាននោះ ម្នាលអាវុសោ អកុសល​ដ៏-​លាមកដែលគ្របសង្កត់ចិត្ត ដោយអំណាចនៃសេចក្តីប្រាថ្នាទាំងនេះ ដែលភិក្ខុ​ណា​​​នី​មួយលះចោលហើយ អ្នកផងឃើញច្បាស់ផង ឮច្បាស់ផង ក៏យ៉ាង​នោះ​ឯង ។ បើទុកជាភិក្ខុនោះជាអ្នកនៅក្នុងសុ្រក ត្រេកអរនឹងការនិមន្តន៍ ទ្រទ្រង់​នូវ​គហបតិចីវរ ក៏គង់តែពួកសព្រហ្មចារីតែងធ្វើសក្ការៈ គោរព រាប់អាន បូជា​ភិក្ខុ​នោះ​​ ។ ដំណើរនោះ ព្រោះហេតុអ្វី ។ ព្រោះថាអកុសលដ៏លាមកដែល​គ្រប​សង្កត់​​​ចិត្ត ដោយអំណាចសេចក្តីប្រាថ្នាទាំងនោះ លោកមានអាយុនោះ លះ​ចោល​​​ហើយ អ្នកផងឃើញច្បាស់ផង ឮច្បាស់ផង ។</p>
        <p><a class='ref km' id='km72' href='#km72'>៧២</a>កាលបើព្រះសារីបុត្រ មានថេរវាចាយ៉ាងនេះហើយ ព្រះ​មហា​-មោគ្គ​​​ល្លាន​មានអាយុ ក៏បាននិយាយពាក្យនេះ ទៅនឹងព្រះសារីបុត្រ​មាន​អាយុ​ថា ម្នាលអាវុសោសារីបុត្រ ខ្ញុំសូមទាញយកពាក្យឧបមា មកសម្តែងឥឡូវនេះ ។ ព្រះសារីបុត្រតបថា ម្នាលអាវុសោមោគ្គល្លាន ចូរលោកទាញយកពាក្យឧបមា មកសម្តែងចុះ ។ ព្រះមហាមោគ្គល្លានមានអាយុ មានថេរវាចាតទៅថា ម្នាល​អាវុសោ សម័យមួយ ខ្ញុំនៅក្នុងក្រុងរាជគ្រឹះ ដែលមានភ្នំព័ទ្ធជុំវិញដូចក្រោល ។ ម្នាលអាវុសោ កាលនោះ ខ្ញុំស្លៀកស្បង់ប្រដាប់ដោយបាត្រនិងចីវរ ចូល​ទៅ​ក្រុង​រាជគ្រឹះដើម្បីបិណ្ឌបាត ក្នុងបុព្វណ្ហសម័យ ។ សម័យនោះឯង សមីតិ​មាណព​ជាកូនជាងរថ កំពុងចាំងខ្នងកង់រថ ។ ទើបអាជីវក (ម្នាក់) ឈ្មោះបណ្ឌុ​បុត្រ​ជា​កូន​ជាងរថជាន់ចាស់ ចូលមកឈរជិតសមីតិមាណពនោះដែរ ។ ម្នាល​​​​អាវុសោ លំដាប់នោះ អាជីវកឈ្មោះបណ្ឌុបុត្រជាកូនជាងរថជាន់ចាស់ មានសេចក្តី​ត្រិះរិះក្នុងចិត្តកើតឡើងយ៉ាងនេះថា ឱហ្ន៎ សមីតិមាណព ជា​កូន​ជាង​​​រថនេះ ចាំងឈើកោងនេះផង ឈើវៀចនេះផង ឈើប្រកបដោយទោសនេះ​​ផង ដើម្បីធ្វើខ្នងកង់នេះ ខ្នងកង់នេះឯងត្រឡប់ទៅជាខ្នងកង់មិនកោង មិន​វៀច មិនប្រកបដោយទោស ជាខ្នងកង់ដ៏បរិសុទ្ធនៅសុទ្ធតែខ្លឹម ។ ម្នាល​អាវុសោ អាជីវកឈ្មោះបណ្ឌុបុត្រ ជាកូនជាងរថជាន់ចាស់ មានសេចក្តី​ត្រិះរិះ​ក្នុង​ចិត្ត​យ៉ាងណា ៗ ក៏សមីតិមាណពជាកូនជាងរថ ចាំងឈើកោងនោះផង ឈើ​វៀច​នោះ​ផង ឈើប្រកបដោយទោសនោះផង ដើម្បី​ធ្វើខ្នង​កង់​រថ​នោះ​យ៉ាង​នោះ​ ៗ ដែរ ។ ម្នាលអាវុសោ លំដាប់នោះ អាជីវកឈ្មោះបណ្ឌុបុត្រជាកូន​ជាង​​​​​រថជាន់ចាស់ មានចិត្តរីករាយ ហើយបញ្ចេញវាចាគួរជាទីរីករាយថា សមីតិ-​មាណព​នេះហាក់ដូចជាដឹងចិត្តដោយចិត្ត ហើយទើបចាំង (នូវឈើ) ។ ម្នាល​អាវុសោ ពួកបុគ្គលណាដែលមិនមានសទ្ធាត្រូវការតែនឹងចិញ្ចឹមជីវិត ចេញ​ចាកផ្ទះហើយចូលទៅកាន់ផ្នួស ដោយមិនមានសទ្ធា ជាអ្នកអួតអាងជា​អ្នក​​​​មានមាយា ជាអ្នកបោកប្រាសជាអ្នកមានចិត្តរាយមាយ លើកកំពស់មាន​ចិត្ត​ឃ្លេងឃ្លោង មានមាត់រឹងមានសំដីផ្តេសផ្តាស មិនគ្រប់គ្រងទ្វារក្នុងឥន្ទ្រិយ​ទាំងឡាយ មិនដឹងប្រមាណក្នុងភោជន មិនប្រកបក្នុងការភ្ញាក់រលឹក មិនបាន​ក្រឡេក​​​មើលក្នុងធម៌របស់សមណៈ (ផ្នួស) មិនមានសេចក្តី​គោរព​ដ៏​ក្លៀវក្លា​ក្នុង​​​សិក្ខា ជាអ្នកល្មោភមានសេចក្តីព្យាយាមធូរថយ ជាប្រធានខាងការប្រព្រឹត្ត​ជ្រោក​​​ជ្រាក ដាក់ចោលនូវធុរៈក្នុងវិវេក ខ្ជិលច្រអូសមានព្យាយាមថោកថយ មាន​សតិភ្លេចភ្លាំង មិនមានសម្បជញ្ញៈ មិនបានតាំងចិត្តមាំ មានចិត្តវិល​ទៅ​រក​ខុស ជាមនុស្សអប្បឥតប្រាជ្ញា ជាមនុស្សខ្លៅ ព្រះសារីបុត្រដ៏មានអាយុហាក់​ដូច​ជាដឹងចិត្ត របស់ជនទាំងឡាយនោះ ដោយចិត្ត ហើយទើបទូន្មាន​តាម​ធម្ម-​បរិយាយ​​នេះឯង ។ ចំណែកខាងពួកកុលបុត្រណា មានសទ្ធាចេញចាកផ្ទះ ចូល​​​ទៅកាន់ផ្នួស មិនមែនជាអ្នកអួតអាង មិនមានមាយា មិនមែន​ជា​អ្នក​បោក​ប្រាស មិនមានចិត្តរាយមាយ មិនលើកកំពស់ មិនមានចិត្តឃ្លេងឃ្លោង មិនមាន​មាត់​រឹង មិនមានសំដីផ្តេសផ្តាស គ្រប់គ្រងទ្វារក្នុងឥន្ទ្រិយទាំងឡាយ ដឹង​ប្រមាណ​ក្នុងភោជន ប្រកបរឿយៗក្នុងការភ្ញាក់រលឹក មានការក្រឡេកមើលក្នុង​​​សមណៈធម៌ មានសេចក្តីគោរពក្លៀវក្លា ក្នុងសិក្ខា មិនល្មោភ មិនប្រព្រឹត្តធូរ ដាក់​ធុរៈ​ចោល ក្នុងការប្រព្រឹត្តជ្រោកជ្រាក ជាប្រធានក្នុងវិវេកធម៌ មាន​ព្យាយាម​​​តឹង មានចិត្តបញ្ជូនទៅកាន់ (ព្រះនិព្វាន) មានសតិខ្ជាប់ខ្ជួន មាន​សម្បជញ្ញៈ មានសមាធិ មានចិត្តនឹងនៅក្នុងអារម្មណ៍តែមួយ មានប្រាជ្ញាមិន​មែន​​ជាមនុស្សខ្លៅ លុះកុលបុត្រទាំងនោះ បានស្តាប់ធម្មបរិយាយនេះ របស់​ព្រះសារីបុត្រដ៏មានអាយុហើយ ក៏ហាក់ដូចជាបានក្រេបផឹក បានលេប​ដោយ​ពាក្យ​​​សំដីនឹងចិត្តដូច្នេះថា ឱហ្ន៎ ព្រះសារីបុត្រជាសព្រហ្មចារីបុគ្គល រមែង (ញុំាង​ពួកយើង) ឲ្យឃ្លាតចាកអកុសល ហើយឲ្យតាំងនៅក្នុងកុសល ដោយ​ប្រពៃ​បាន ។ ម្នាលអាវុសោ ដូចជាស្រីឬប្រុសជំទង់ឬកំឡោះ កំពុងចូល​ចិត្ត​នឹង​ការ​ប្រដាប់កាយ កក់សីសៈរួចហើយបាននូវកម្រងផ្កាឧប្បល ឬកម្រង​ផ្កា​ម្លិះ និងកម្រងផ្ការំដួល ក៏ទទួលយកដោយដៃទាំងពីរ ហើយតម្កល់លើសិរសា ជាអវយវៈ​​​ដ៏ខ្ពង់ខ្ពស់ ម្នាលអាវុសោ ពួកកុលបុត្រណា មានសទ្ធាចេញចាកផ្ទះ ចូល​ទៅ​កាន់ផ្នួស មិនមែនជាអ្នកអួតអាង មិនមានមាយា មិនមែន​ជាអ្នក​បោក​ប្រាស មិនមានចិត្តរាយមាយ មិនលើកកំពស់ មិនមានចិត្តឃ្លេងឃ្លោង មិនមាន​មាត់​រឹង មិនមានសំដីផ្តេសផ្តាស គ្រប់គ្រងទ្វារក្នុងឥន្ទ្រិយទាំងឡាយ ដឹង​ប្រមាណ​​ក្នុងភោជន ប្រកបរឿយ ៗ ក្នុងការភ្ញាក់រលឹក មានការក្រឡេកមើល ក្នុង​​​​សមណៈធម៌ មានសេចក្តីគោរពក្លៀវក្លា ក្នុងសិក្ខាជាអ្នកមិនល្មោភ មិន​ប្រព្រឹត្ត​ធូរ ជាអ្នកដាក់ធុរៈចោល ក្នុងការប្រព្រឹត្តជ្រោកជ្រាក ជាប្រធាន​ក្នុង​វិវេកធម៌ មានព្យាយាមតឹង មានចិត្តបញ្ជូនទៅកាន់ (ព្រះនិព្វាន) មាន​សតិ​ខ្ជាប់ខ្ជួន មានសម្បជញ្ញៈ មានសមាធិ មានចិត្តនឹង នៅក្នុងអារម្មណ៍តែមួយ ជា​អ្នក​​​មាន​​ប្រាជ្ញា មិនមែនជាមនុស្សខ្លៅ កុលបុត្រទាំងនោះ បានស្តាប់​ធម្ម-​បរិយាយ​​​នេះ របស់ព្រះសារីបុត្រដ៏មានអាយុហើយ ក៏ហាក់ដូចជាបាន​ក្រេប​ផឹកបានលេបដោយពាក្យសំដីនឹងចិត្តដូច្នេះថា ឱហ្ន៎ ព្រះសារីបុត្រជា​សព្រហ្ម-​ចារី​​​បុគ្គលរមែង (ញុំាងពួកយើង) ឲ្យឃ្លាតចាកអកុសល ហើយ​ឲ្យ​តម្កល់​នៅ​ក្នុង​កុសលដោយប្រពៃ ដូចសេចក្តីឧបមានេះឯង ។ ព្រះមហានាគទាំង​ពីរ​អង្គ​នោះ រីករាយ ចំពោះសុភាសិតរបស់គ្នាទៅវិញទៅមក ដោយប្រការយ៉ាង​នេះ​ឯង ។​ </p>
        <p>ចប់ អនង្គណសូត្រ ជាគំរប់៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>