<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn5.2' lang='km'>
        <header>
            <ul>
            </ul>
            <h1>សោមា​សូត្រ ទី ២</h1>
        </header>
        <p><a class='ref km' id='km4' href='#km4'>៤</a>សាវត្ថី​និទាន។ គ្រានោះ សោមា​ភិក្ខុនី ស្លៀក​ស្បង់​ប្រដាប់​បាត្រ​និង​ចីវរ ក្នុងបុព្វណ្ហសម័យ ចូល​ទៅ​កាន់​ក្រុង​សាវត្ថី ដើម្បី​បិណ្ឌបាត លុះ​ត្រាច់​ទៅ​បិណ្ឌបាត ក្នុង​ក្រុងសាវត្ថី​ហើយ ត្រឡប់​មក​ពី​បិណ្ឌបាត ក្នុង​បច្ឆាភត្ត ក៏​ដើរ​សំដៅ​ទៅ​កាន់​អន្ធវ័ន ដើម្បី​សម្រាក​ក្នុង​វេលា​ថ្ងៃ លុះ​ចូល​ទៅ​ដល់​អន្ធវ័ន​ហើយ ក៏​អង្គុយ​សម្រាក​ក្នុង​វេលា​ថ្ងៃ​ក្រោម​ម្លប់​ឈើ​មួយ។</p>
        <p><a class='ref km' id='km5' href='#km5'>៥</a>គ្រានោះ មារ​មាន​ចិត្ត​បាប មាន​ប្រាថ្នា​ដើម្បី​ញ៉ាំង​ភ័យ សេចក្ដី​តក់ស្លុត​និង​សេចក្ដី​ព្រឺរោម ឲ្យ​កើត​ឡើង​ដល់​សោមា​ភិក្ខុនី ប្រាថ្នា​ឲ្យ​នាង​ឃ្លាត​ចាក​សមាធិ ក៏​ចូលទៅ​រក​សោមា​ភិក្ខុនី លុះ​ចូល​ទៅ​ដល់​ហើយ ក៏​ពោល​គាថា​នឹង​សោមា​ភិក្ខុនី​ថា</p>
        <p>ទីណា ដែល​មាន​ដោយ​កម្រ ជា​ទី​ដែល​ឥសី​ទាំងឡាយ​ គប្បី​ដល់ ទី​នោះ​ស្ត្រី​ដែល​មាន​បញ្ញា​ប្រវែង​ពីរ​ធ្នាប់ មិន​អាច​នឹង​ដល់​បាន​ឡើយ។</p>
        <p><a class='ref km' id='km6' href='#km6'>៦</a>លំដាប់នោះ សោមា​ភិក្ខុនី​មាន​សេចក្ដី​ត្រិះរិះ យ៉ាង​នេះ​ថា អ្នក​នេះ​ជា​អ្វី​ហ្ន៎​ ជាមនុស្ស ឬ​ជា​អមនុស្ស បាន​ជា​ពោល​នូវ​គាថា។ ទើប​សោមា​ភិក្ខុនី​មាន​សេចក្ដី​ចូលចិត្ត​ដូច្នេះ​ថា នេះ​ពិត​ជា​មារ​មាន​ចិត្ត​បាប មាន​ប្រាថ្នា​ដើម្បី​ញ៉ាំង​ភ័យ សេចក្ដី​តក់ស្លុត​និង​សេចក្ដី​ព្រឺរោម ឲ្យ​កើត​ឡើង​ដល់​អាត្មា​អញ ប្រាថ្នា​ឲ្យ​អាត្មា​អញ​ឃ្លាត​ចាក​សមាធិ បានជា​ពោល​នូវ​គាថា។ លុះ​សោមា-​ភិក្ខុនី​ដឹង​ច្បាស់​ថា នេះ​ជា​មារ​មាន​ចិត្ត​បាប​ហើយ ក៏​ពោល​គាថា​ទាំងឡាយ​នឹង​មារ​មាន​ចិត្ត​បាប​ថា</p>
        <p>កាលបើ​ចិត្ត របស់​ស្ត្រី​ភាព​ដែល​ឃើញ​នូវ​ធម៌ ដោយ​ប្រពៃ បាន​តាំង​មាំ​ហើយ កាលបើ​ញាណ កំពុង​ប្រព្រឹត្ត​ទៅ ស្ត្រី​ភាព​នឹង​ធ្វើ​អ្វី (ក៏​ធ្វើ​បាន) បើ​បុគ្គល​ណា មាន​សេចក្ដី​ត្រិះរិះ​យ៉ាង​នេះ​ថា អាត្មា​អញ​ជា​ស្ត្រី​ឬ​ជា​បុរស ឬ​មួយ​មាន​កង្វល់​ថា អាត្មា​អញ​មានដូច្នេះ មារ​គួរ​នឹង​ស្ដី​ថា​ឲ្យ​បុគ្គល​នោះ​បាន។</p>
        <p>លំដាប់​នោះ​មារ មាន​ចិត្ត​បាប ដឹង​ថា សោមា​ភិក្ខុនី​ស្គាល់​អញ​ហើយ ក៏​មាន​សេចក្ដី ទុក្ខ តូច​ចិត្ត បាត់​អំពី​ទី​នោះ​ឯង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>