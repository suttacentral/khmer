<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.20' lang='km'>
        <header>
            <ul>
            </ul>
            <h1>សមិទ្ធិសូត្រ ទី ១០</h1>
        </header>
        <p><a class='ref km' id='km៤៥' href='#km៤៥'>៤៥</a>ខ្ញុំបានស្ដាប់មក យ៉ាងនេះ ។​ សម័យមួយ ព្រះមានព្រះភាគ គង់នៅក្នុង តបោទារាម ទៀបក្រុងរាជគ្រឹះ​ ។​ គ្រានោះឯងព្រះសមិទ្ធិមានអាយុ ក្រោកឡើងក្នុង បច្ចូសសម័យនៃរាត្រី ចូលទៅឯស្ទឹងតបោទា ដើម្បីស្រោចស្រប់ខ្លួន លុះស្រោចស្រប់ខ្លួន ក្នុងអន្លង់ដែលមានទឹកក្ដៅរួចហើយឡើងមក មានតែចីវរ ១ ឈរសំដិលខ្លួន ។ </p>
        <p><a class='ref km' id='km៤៦' href='#km៤៦'>៤៦</a>លុះរាត្រីបឋមយាមកន្លងហើយ កាលនោះទេវតា ១ អង្គមានរស្មីដ៏រុងរឿង ញ៉ាំងស្ទឹងតបោទាទាំងមូលឲ្យរុងរឿង ហើយចូលទៅរកព្រះសមិទ្ធិមានអាយុ លុះចូល ទៅហើយ ក៏ឋិតនៅនាអាកាស ពោលគាថានឹងព្រះសមិទ្ធិមានអាយុថា </p>
        <p>នែភិក្ខុ លោកមិននៅបរិភោគ (កាមគុណ) មកដើរបិណ្ឌបាតម្ដេចក៏លោក​មិនបរិភោគ​ ហើយសឹមត្រាច់បិណ្ឌបាត នែភិក្ខុ ចូរលោកបរិភោគ​កាម​ហើយសឹមត្រាច់បិណ្ឌបាតចុះកុំឲ្យកាល (នៅក្មេង)កន្លងហួសលោក​ឡើយ ។ </p>
        <p><a class='ref km' id='km៤៧' href='#km៤៧'>៤៧</a>អាត្មាមិនដឹងកាល (ដែលត្រូវស្លាប់​) ទេ​ ព្រោះកាល (ត្រូវស្លាប់)ទេ កំបាំង​ជិតមិនប្រាកដសោះ​ ហេតុនោះ បានជាអាត្មា មិននៅបរិភោគកាម ​ម​​​ក​​​​ត្រាច់បិណ្ឌបាត កុំឲ្យកាល​ (ធ្វើសមណធម៌) កន្លងហួសអាត្មាឡើយ ។ </p>
        <p><a class='ref km' id='km៤៨' href='#km៤៨'>៤៨</a>គ្រានោះឯង ទេវតាអង្គនោះ ត្រឡប់មកឈរលើប្រឹថពីវិញ ហើយ និយាយនឹងព្រះសមិទ្ធិមានអាយុ យ៉ាងនេះថា នែភិក្ខុលោកនៅកម្លោះ មកបួសទាំងនៅ ក្មេងកំពុងមានសក់ខ្មៅស្រិល ទើបតែពេញវ័យ កំពុងចម្រើន គឺបឋមវ័យមិនទាន់បាន លេង​ក្នុងកាមទាំងឡាយឡើយ នែភិក្ខុ ចូរលោកបរិភោគកាម ជារបស់មនុស្សវិញ លោកកុំលះបង់នូវសន្ទិដិ្ធកកាម ហើយស្ទុះទៅរកកាលិកកាម២)ឡើយ ។ </p>
        <p><a class='ref km' id='km៤៩' href='#km៤៩'>៤៩</a>ម្នាលអាវុសោ អាត្មាលះបង់សន្ទិដ្ឋិកកាមហើយ មិនមែនស្ទុះទៅរក កាលិកកាមទេ ម្នាលអាវុសោ តែអាត្មាលះបង់កាលិកកាមហើយប្រាថ្នាយកសន្ទិដ្ឋិក លោកុត្តរធម៌វិញ ម្នាលអាវុសោ ព្រោះថា កាលិកកាមទាំងឡាយ ព្រះមានព្រះភាគទ្រង់ត្រាស់ហើយថា មានទុក្ខច្រើន មានសេចក្ដីចង្អៀតចង្អល់ច្រើន ទោសក្នុងកាលិកកាមនុ៎ះ ខ្លាំងពន់ពេក ធម៌នេះ ជាសន្ទិដ្ឋិក: ជាអកាលិក:​ ជាឯហិបស្សិកៈ ជាឱបនយិកៈ ជាបច្ចត្តវេ​ទិតព្វធម៌​ ។ </p>
        <p><a class='ref km' id='km៥០' href='#km៥០'>៥០</a>នែភិក្ខុ​ ចុះកាលិកាមទាំងឡាយ ព្រះមានព្រះភាគ ទ្រង់ត្រាស់ថា មាន ទុក្ខច្រើន មានសេចក្ដីចង្អៀតចង្អល់ច្រើន ទោសក្នុងកាលិកាមនុ៎ះខ្លាំងពន់ពេក តើដូច ម្ដេច ធម៌នេះ ជាសន្ទិដ្ឋិកៈ ជាអកាលិកៈ ជាឯហិបស្សិកៈ ជាឱបនយិកៈ ជាបច្ចត្តវេ ទិតព្វធម៌ តើដូចម្ដេច ។ </p>
        <p><a class='ref km' id='km៥១' href='#km៥១'>៥១</a>ម្នាលអាវុសោ អាត្មាជាភិក្ខុថ្មី បួសមិនទាន់បានយូរប៉ុន្មាន ទើបតែមកកាន់ ធម្មវិន័យនេះថ្មីៗ អាត្មាមិនអាចនឹងប្រាប់អ្នកដោយពិស្ដារបានទេ​ ព្រះមានព្រះភាគអង្គ នោះ ជាព្រះអរហន្តសម្មាសម្ព ។ ​ ទ្រង់គង់នៅក្នុងតបោទារាម ទៀបក្រុងរាជគ្រឹះ ចូរ​អ្នក​​ចូលទៅគាល់ព្រះមានព្រះភាគអង្គនោះ ហើយទូលសួរសេចក្ដីនុ៎ះចុះ ព្រះមាន​ព្រះ​ភាគ​​ទ្រង់ដោះស្រាយ ដល់អ្នកយ៉ាងណា ត្រូវអ្នកចាំសេចក្ដីនោះ យ៉ាងនោះចុះ ។ ទេវតា​នោះ​តបថា នែភិក្ខុព្រះមាន ព្រះភាគអង្គនោះ យើងមិនងាយនឹងចូលទៅគាល់ទេ​ ដ្បិតមាន​ពួក ទេវតាដ៏ទៃ​ ​ដែលមានស័ក្ដិធំ ចោមរោមជុំវិញព្រះអង្គ នែភិក្ខុ ប្រសិនបើលោក ចូល​ទៅ​គាល់ព្រះមានព្រះភាគអង្គនោះ​ ហើយសួរសេចក្ដីនុ៎ះផង​ ឯខ្ញុំព្រះករុណាក៏មក ដើម្បី​ស្ដាប់ធម៌ដែរ ។​ ព្រះសមិទ្ធិមានអាយុ ក៏ទទួលពាក្យរបស់ទេវតានោះថា ចម្រើនពរ អាវុសោ ហើយចូលទៅគាល់ព្រះមានព្រះភាគ លុះចូលទៅដល់ ថ្វាយបង្គំព្រះមានព្រះ​ភាគ ហើយអង្គុយក្នុងទីដ៏សមគួរ ។ </p>
        <p><a class='ref km' id='km៥២' href='#km៥២'>៥២</a>លុះព្រះសមិទ្ធិមានអាយុ អង្គុយក្នុងទីដ៏សមគួរហើយ ទើបក្រាបបង្គំទូល ព្រះមានព្រះភាគ យ៉ាងនេះថា បពិត្រព្រះអង្គដ៏ចម្រើនក្នុងថ្ងៃនេះ ខ្ញុំព្រះអង្គបានក្រោក ឡើងក្នុងបច្ចូសម័យនៃរាត្រី ហើយក៏ចូលទៅកាន់ស្ទឹងតបោទាដើម្បីស្រោចស្រប់ខ្លួន លុះ​ស្រោច​​​ស្រប់ខ្លួនក្នុងស្ទឹងតបោទារួចហើយ ឡើងមកវិញ មានតែចីវរមួយ ឈរសំដិលខ្លួន បពិត្រព្រះអង្គដ៏ចមើ្រន​ នាកាលរាត្រីបឋមយាម កន្លងហើយ ស្រាប់តែ​ទេវតាមួយអង្គ មានរស្មីរុងរឿង ញ៉ាំងស្ទឹងតបោទាទាំងមូលឲ្យភ្លឺស្វាងរុងរឿង ចូលមករកខ្ញុំព្រះអង្គ លុះចូលមកដល់ហើយ ក៏ឋិតនៅនាអាកាស ពោលគាថានេះថា </p>
        <p>នែភិក្ខុ លោកមិននៅបរិភោគ (កាមគុណ) មកដើរបិណ្ឌបាត ម្ដេចក៏លោកមិន​​​​បរិភោគ​ ហើយសឹមត្រាច់បិណ្ឌបាត នែភិក្ខុ ចូរលោកបរិភោគកាម ហើយ​សឹមត្រាច់បិណ្ឌបាតចុះ កុំឲ្យ កាល (នៅក្មេង) កន្លងហួសលោកឡើយ ។ </p>
        <p>បពិត្រព្រះអង្គដ៏ចម្រើន កាលទេវតានោះ និយាយយ៉ាងនេះហើយ ខ្ញុំព្រះអង្គបាន និយាយតបនឹងទេវតានោះ ដោយគាថា ដូច្នេះថា</p>
        <p>អាត្មាមិនដឹងកាល (ដែលត្រូវស្លាប់) ទេ ព្រោះកាល (ត្រូវស្លាប់) កំបាំងជិតមិនប្រាកដសោះ ហេតុនោះបានអាត្មា មិននៅបរិភោគ មកត្រាច់បិណ្ឌបាត កុំឲ្យកាល (​ធ្វើសមណធម៌​​) កន្លងហួស អាត្មាឡើយ ។​</p>
        <p>បពិត្រព្រះអង្គដ៏ចម្រើន គ្រានោះឯង ទេវតានោះត្រឡប់មកឈរលើប្រឹថពីវិញ ហើយនិយាយនឹងខ្ញុំព្រះអង្គយ៉ាងនេះថា នែភិក្ខុ លោកនៅកម្លោះ មកបួសទាំងនៅក្មេង កំពុងមានសក់ខ្មៅស្រិល ទើបតែពេញវ័យកំពុងចម្រើន គឺបឋមវ័យ មិនទាន់បានលេង ក្នុងកាមទាំងឡាយឡើយ នែភិក្ខុ ចូរលោកបរិភោគកាម ជារបស់មនុស្សវិញ លោកកុំ​លះ​​​បង់នូវសន្ទិដ្ឋិកកាម ហើយស្ទុះទៅរកកាលិកកាមឡើយ ។​ បពិត្រព្រះអង្គដ៏ចម្រើន ​កាលបើទេវតានោះ និយាយយ៉ាងនេះហើយ ខ្ញុំព្រះអង្គក៏បាននិយាយនឹងទេវតា នោះ​យ៉ាង​​​នេះថា ម្នាលអាវុសោ អាត្មាលះបង់សន្ទិដ្ឋិកកាមហើយ​ មិនមែនស្ទុះទៅរក កាលិក​​​កាម​​វិញទេ ម្នាលអាវុសោ តែអាត្មាលះបង់កាលិកកាម ប្រាថ្នាយកសន្ទិដ្ឋិកលោកុត្តរធម៌វិញ ម្នាលអាវុសោ ព្រោះថាកាលិកកាមទាំងឡាយ ព្រះមានព្រះភាគ ទ្រង់ត្រាស់ថា មានទុក្ខច្រើន មានសេចក្ដីចង្អៀតចង្អល់ច្រើន​ ទោសក្នុងកាលិកកាម នុ៎ះ​ ខ្លាំងពន់ពេក ធម៌នេះជាសន្ទិដ្ឋិកៈ ជាអកាលិកៈ ជាឯហិបស្សិកៈ ជាឱបនយិកៈ ជាបច្ចត្តវេទិតព្វធម៌​ ។ បពិត្រព្រះអង្គដ៏ចម្រើន កាលបើខ្ញុំព្រះអង្គ និយាយយ៉ាងនេះហើយ ទេវតានោះ​ ក៏និយាយនឹងខ្ញុំព្រះអង្គយ៉ាងនេះថា នែភិក្ខុ ចុះកាលិកកាមទាំងឡាយ ព្រះ​មាន​​​​ព្រះភាគទ្រង់ត្រាស់ថា មានទុក្ខច្រើន មានសេចក្ដីចង្អៀតចង្អល់ច្រើន ទោសក្នុង​កាលិកកាម នុ៎ះ​ខ្លាំងពន់ពេក តើដូចម្ដេច ធម៌នេះ​ ជាសន្ទិដ្ឋិកៈ ជាអកាលិកៈ ជា​ឯហិបស្សិកៈ ជាឱបនយិកៈ ជាបច្ចត្តវេទិតព្វធម៌​ តើដូចម្ដេច​ ។ បពិត្រព្រះអង្គដ៏ចម្រើន កាលបើទេវតា និយាយយ៉ាងនេះហើយ ខ្ញុំព្រះអង្គក៏ពោលនឹងទេវតានោះ យ៉ាងនេះថា ម្នាលអាវុសោ អាត្មាជាភិក្ខុថ្មី ​បួសមិនទាន់បានយូរប៉ុន្មាន ទើបតែមកកាន់ធម្មវិន័យ នេះថ្មីៗ​ អាត្មាមិនអាចនឹងសំដែងប្រាប់អ្នក ដោយពិស្ដារបានទេ ព្រះមានព្រះភាគ អង្គនោះ​ ជាព្រះអរហន្តសម្មាសម្ពុទ្ធ ទ្រង់គង់នៅក្នុងតបោទារាម ទៀបក្រុងរាជគ្រឹះ ចូរអ្នកទៅគាល់​ព្រះមានព្រះភាគអង្គនោះ​ ហើយសួរសេចក្ដីនុ៎ះចុះ​ ព្រះមានព្រះភាគ ​ទ្រង់​ដោះ​ស្រាយដល់អ្នកយ៉ាង អ្នកត្រូវចាំសេចក្ដីនោះយ៉ាង​នោះចុះ ។​ បពិត្រព្រះអង្គដ៏ចម្រើន កាលបើខ្ញុំព្រះអង្គ និយាយយ៉ាងនេះហើយ ទេវតានោះនិយាយនឹងខ្ញុំព្រះអង្គយ៉ាងនេះថា នែភិក្ខុ ព្រះមានព្រះភាគអង្គនោះ​ ខ្ញុំមិនងាយនឹងចូលទៅគាល់បានទេ​ ដ្បិតពួកទេវតា​ដទៃដែលមានស័ក្ដិធំ ចោមរោមជុំវិញព្រះអង្គ ទេវតានោះ និយាយនឹង ប្រសិន​បើលោក​ចូល​ទៅគាល់ ព្រះមានព្រះភាគអង្គនោះ ហើយសួរសេចក្ដីនុ៎ះផង ឯខ្ញុំព្រះករុណាក៏មក​ស្ដាប់​​​ធម៌ដែរ ។​ បពិត្រព្រះអង្គដ៏ចម្រើន​ ប្រសិនបើពាក្យរបស់ទេវតានេះ​ ជាពាក្យពិត ទេវតានោះឋិតនៅក្នុងទីនេះមិនឆ្ងាយប៉ុន្មានទេ ។​ កាលព្រះសមិទ្ធិមានអាយុ និយាយ​យ៉ាងនេះហើយ ទេវតានោះ ក៏និយាយនឹងព្រះសមិទ្ធិមានអាយុថា នែភិក្ខុ ចូរលោក​សួរ​ចុះ​ នែភិក្ខុ ចូរលោកសួរចុះ​ ខ្ញុំមកដល់ហើយ​ ។ </p>
        <p><a class='ref km' id='km៥៣' href='#km៥៣'>៥៣</a>គ្រានោះឯងព្រះមានព្រះភាគទ្រង់ត្រាស់ នឹងទេវតានោះ ដោយគាថា​ដូច្នេះថា </p>
        <p>ពួកសត្វ ដែលមានសេចក្ដីសំគាល់ក្នុងបព្ចាក្ខន្ធ ប្រកាន់ស្អិតក្នុងបព្ចាក្ខន្ធ មិន​កំណត់យល់ច្បាស់នូវបព្ចាក្ខន្ធ រមែងលុះក្នុងអំណាចនៃសេចក្ដី​ស្លាប់ បុ​គ្គ​ល​ដែលកំណត់យល់ច្បាស់នូវបព្ចាក្ខន្ធ ហើយរមែងមិនត្រូវការ​បុគ្គល​អ្នកប្រាប់ទេ ព្រោះការនោះ មិនមានដល់បុគ្គលនោះឡើយ ហេតុនោះជនណាមួយ គប្បីដៀលបុគ្គនោះ ដោយហេតុណា ហេតុនោះ មិន​មានដល់​ បុគ្គលនោះទេ​ ម្នាលទេវតា​ បើអ្នកដឹងច្បាស់ អ្នកត្រូវនិយាយមកចុះ ។ </p>
        <p>ទេវតានោះតបថា បពិត្រព្រះអង្គដ៏ចម្រើន ធម៌ដែលព្រះមានព្រះភាគ ទ្រង់សំដែង​ដោយ​សេចក្ដីសង្ខេបនេះ ខ្ញុំព្រះអង្គមិនបានដឹង ដោយសចក្ដីពិស្ដារទេ បពិត្រព្រះអង្គដ៏ចម្រើន​ ខ្ញុំព្រះអង្គសូមអង្វរ សូមព្រះមានព្រះភាគ ទ្រង់សំដែងធម៌ដែល ព្រះមានព្រះ​ភាគ​​​​​​​​​​​​ទ្រង់ត្រាស់ដោយសេចក្ដីសង្ខេបនេះ ឲ្យខ្ញុំព្រះអង្គបានយល់សេចក្ដីដោយពិ​​ស្ដា ។​</p>
        <p><a class='ref km' id='km៥៤' href='#km៥៤'>៥៤</a>ព្រះមានព្រះភាគទ្រង់ត្រាស់ថា បុគ្គលណា សំគាល់ខ្លួនថាស្មើនឹងគេ ថា​វិ​សេសជាងគេ ឬថាថោកទាបជាងគេបុគ្គលនោះ រមែងទាស់ទែងដោយ​​សេ​ចក្តី​​សំ​គាល់​​​​​​នោះ​​ បុគ្គលណា មិនបានញាប់ញ័រក្នុងសេច​ក្តីប្រកាន់ទាំង ៣ ប្រការទេ សេចក្តី​ប្រកាន់​ថា​ស្មើ​នឹងគេ ថាវិសេសជាង​គេ រមែង​មិនមាន​នោះ​ទ្បើយ ម្នាលទេវតា បើអ្នកដឹងច្បាស់ អ្នក​ចូរនិយាយមកចុះ​ ។</p>
        <p>ទេវតាតបថា បពិត្រព្រះអង្គដ៏ចម្រើន​ ធម៌ដែលព្រះមានព្រះភាគ ទ្រង់ត្រាស់សំដែង ដោយសេចក្ដីសង្ខេបនេះ ខ្ញុំព្រះអង្គមិនយល់សេចក្ដីដោយពិស្ដារទេ បពិត្រព្រះ​អង្គដ៏ចម្រើន ខ្ញុំព្រះអង្គសូមអង្វរ ព្រះមានព្រះភាគទ្រង់សំដែងធម៌ ដែលព្រះមានព្រះភាគ​ទ្រង់​​ត្រាស់ថា ដោយសេចក្ដីសង្ខេបនេះ​ ឲ្យខ្ញុំព្រះអង្គបានយល់​សេចក្ដីដោយពិ​​ស្ដារ ។ </p>
        <p><a class='ref km' id='km៥៥' href='#km៥៥'>៥៥</a>ព្រះមានព្រះភាគទ្រង់ត្រាស់ថា បុគ្គលបានលះបង់នូវកង្វល់ហើយ រមែងមិនមករកវិមាន (​ផៃនៃមាតាទៀត) ទេ បុគ្គលបានផ្ដាច់បង់ ចំណង់​ ក្នុង​​​​​​នាមរូបនេះហើយ ពួកទេវតានិងមនុស្សទាំងឡាយ រក​​មើល​នូវបុគ្គល​ ដែល​ផ្ដាច់ធម៌ជាគ្រឿងចាក់ស្រែះ ដែលមិនមានទុក្ខ មិនមានសេចក្ដីអាឡោះ​អាល័យនោះ ក្នុងលោកនេះ ឬក្នុងលោកខាងមុខ ក្នុងឋានសួគ៌ឬ ក្នុង​លំនៅរបស់សត្វ គ្រប់កន្លែងមិនឃើញទេ ម្នាលទេវតា បើអ្នកដឹងច្បាស់អ្នក​ចូរនិយាយមកចុះ ។ </p>
        <p><a class='ref km' id='km៥៦' href='#km៥៦'>៥៦</a>បពិត្រព្រះអង្គដ៏ចម្រើន ធម៌ដែលព្រះមានព្រះភាគទ្រង់ត្រាស់ ដោយ សេចក្ដីសង្ខេបនេះ ខ្ញុំព្រះអង្គបានយល់សេចក្ដី ដោយពិស្ដារយ៉ាងនេះថា​​</p>
        <p>បុគ្គលមិនត្រូវធ្វើកង្វល់ដ៏លាមក ដោយវាចា ដោយចិតឬដោយកាយ ក្នុងលោកទាំងអស់ បុគ្គលមានសតិ និងសម្បជញ្ញៈ បានលះបង់កាមទាំងឡាយហើយ មិនគួរសេពគប់នូវសេចក្ដី​ទុក្ខ ដែលមិនប្រកបដោយប្រយោជន៍ទេ ។ </p>
        <p>ចប់នន្ទនវគ្គ​ ទី​ ២​ ។​​</p>
        <p>ឧទ្ទាននៃនន្ទវគ្គនោះ គឺ</p>
        <p>នន្ទនសូត្រ ១​ នន្ទិសូត្រ ១ នត្ថិបុត្តសមសូត្រ ១ ចត្តិយសូត្រ ១ សកមានសូត្រ ១ និទ្ទាតន្ទិសូត្រ ១ ទុក្ករសូត្រ ១ ហិរិសូត្រ ១ មានកុដិកាសូត្រជាគម្រប់ ៩ និង សមិទ្ធិសូត្រ ជាគម្រប់ ១០ ដែលបានពោលមកហើយ​ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>