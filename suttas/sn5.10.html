<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn5.10' lang='km'>
        <header>
            <ul>
            </ul>
            <h1>វជិរា​សូត្រ ទី ១០</h1>
        </header>
        <p><a class='ref km' id='km31' href='#km31'>៣១</a>ខ្ញុំ​បាន​ស្ដាប់​មក យ៉ាង​នេះ។ សម័យ​មួយ ព្រះមានព្រះភាគ ទ្រង់​គង់​ក្នុងវត្ត​ជេតពន របស់​អនាថបិណិ្ឌក​សេដ្ឋី ជិត​ក្រុង​សាវត្ថី។ គ្រានោះ វជិរា​ភិក្ខុនី ស្លៀក​ស្បង់​ប្រដាប់​បាត្រ​ចីវរ ក្នុង​បុព្វណ្ហសម័យ ចូល​ទៅ​កាន់​ក្រុង​សាវត្ថី​ដើម្បី​បិណ្ឌបាត លុះ​ត្រាច់​ទៅ​បិណ្ឌបាត​ក្នុង​ក្រុង​សាវត្ថី​ហើយ ត្រឡប់​មក​អំពី​បិណ្ឌបាត​វិញ​ក្នុង​បច្ឆា​ភត្ត ក៏​ដើរ​សំដៅ​ទៅ​កាន់​អន្ធវ័ន ដើម្បី​​សម្រាក​ក្នុង​វេលា​ថ្ងៃ លុះ​ចូល​ទៅ​ដល់​អន្ធវ័ន​ហើយ ក៏​អង្គុយ​សម្រាក​ក្នុង​វេលា​ថ្ងៃ ក្រោម​ម្លប់​ឈើ​មួយ។</p>
        <p><a class='ref km' id='km32' href='#km32'>៣២</a>គ្រានោះ មារ​មាន​ចិត្ត​បាប មាន​ប្រាថ្នា​ញ៉ាំង​ភ័យ សេចក្ដី​តក់​ស្លុត និងសេចក្ដី​ព្រឺរោម ឲ្យ​កើត​ឡើង​ដល់​វជិរា​ភិក្ខុនី មាន​ប្រាថ្នា​ឲ្យ​នាង​ឃ្លាត​ចាក​សមាធិ ក៏​ចូលទៅ​រក​វជិរា​ភិក្ខុនី លុះ​ចូល​ទៅ​ដល់​ហើយ បាន​ពោល​គាថា​នឹង​វជិរា​ភិក្ខុនី​ថា</p>
        <p>សត្វ​នេះ បុគ្គល​ណា​តាក់តែង​ឡើង បុគ្គល​អ្នក​តាក់តែង​សត្វ ឋិត​នៅ​ក្នុង​ទីណា សត្វ​កើត​ឡើង ក្នុង​ទីណា សត្វ​រលត់​ទៅ ក្នុង​ទីណា។</p>
        <p><a class='ref km' id='km33' href='#km33'>៣៣</a>លំដាប់នោះ វជិរា​ភិក្ខុនី​មាន​សេចក្ដី​ត្រិះរិះ យ៉ាង​នេះ​ថា អ្នក​នេះ​ជា​អ្វី​ហ្ន៎ ជា​មនុស្ស​ឬ​ជា​អមនុស្ស (មក) ពោល​គាថា​ដូច្នេះ។ ទើប​វជិរា​ភិក្ខុនី​មាន សេចក្ដី​ចូលចិត្ត​ថា នេះ​ពិត​ជា​មារ​មាន​ចិត្ត​បាប ប្រាថ្នា​ញ៉ាំង​ភ័យ សេចក្ដី​​តក់ស្លុត​និង​សេចក្ដី​ព្រឺរោម ឲ្យ​កើត​ឡើង​ដល់​អាត្មា​អញ មាន​ប្រាថ្នា​ឲ្យ​អាត្មា​អញ​ឃ្លាត​ចាក​សមាធិ បានជា​ពោល​គាថា។</p>
        <p>លំដាប់នោះ វជិរា​ភិក្ខុនី​ដឹង​ច្បាស់​ថា នេះ​ជា​មារ​មាន​ចិត្ត​បាប ហើយ​បាន​ពោល​គាថា​ទាំងឡាយ​នឹង​មារ​មាន​ចិត្ត​បាប​ថា</p>
        <p>ម្នាល​មារ ទិដ្ឋិ​របស់​អ្នក​យល់​ថា សត្វ​មែន​ឬ នេះ​ជា​គំនរ​នៃ​សង្ខារ​សុទ្ធ​ទេ ក្នុង​គំនរ​នៃ​សង្ខារ​សុទ្ធ​នេះ អ្នក​រក​សត្វ​មិន​ឃើញ​ឡើយ ដូច​សព្ទ​ដែល​បាន​ឈ្មោះ​ថា រថដូច្នេះ កើត​ឡើង​បាន ព្រោះ​បរិបូណ៌​ដោយ​អង្គ យ៉ាងណាមិញ កាលបើ​ខន្ធ​មាន​ហើយ ការ​សន្មតិ​ថា សត្វ​ដូច្នេះ​ក៏​មាន យ៉ាង​នោះ​ឯង ព្រោះ​ថា​សេចក្ដី​ទុក្ខ រមែង​កើត​ឡើង សេចក្ដី​ទុក្ខ​រមែង​ឋិត​នៅ​ផង វិនាស​ទៅ​ផង វៀរចាក​សេចក្ដី​ទុក្ខ ឥតមាន​ធម៌​ដទៃ​កើត​ឡើង វៀរចាក​សេចក្ដី​ទុក្ខ ឥត​មាន​ធម៌​ដទៃ​រលត់​ទេ។</p>
        <p>លំដាប់នោះ មារ​មាន​ចិត្ត​បាប​ដឹង​ថា វជិរា​ភិក្ខុនី​ស្គាល់​អញ​ហើយ ក៏​មាន​សេចក្ដីទុក្ខ តូច​ចិត្ត បាត់​អំពី​ទីនោះ​ទៅ។</p>
        <p>ចប់ ភិក្ខុនី​សំយុត្ត។</p>
        <p>ឧទ្ទាន​នៃ​ភិក្ខុនី​សំយុត្ត​នោះ ដូច្នេះ</p>
        <p>សូត្រ​ទាំង ១០ នោះ គឺ អាឡវិកា​សូត្រ ១ សោមា​សូត្រ ១ គោតមី​សូត្រ ១ វិជយា​សូត្រ ១ ឧប្បល​វណ្ណា​សូត្រ ១ ចាលា​សូត្រ ១ ឧប​ចាលា​សូត្រ ១ សីសុប​ចាលា​សូត្រ ១ សេលា​សូត្រ ១ វជិរា​សូត្រ ១។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>