<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.18' lang='km'>
        <header>
            <ul>
            </ul>
            <h1>កកុធសូត្រ ទី ៨</h1>
        </header>
        <p><a class='ref km' id='km268' href='#km268'>២៦៨</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់ក្នុង​ព្រៃអញ្ជ័ន ជាទីឲ្យអភ័យដល់សត្វម្រឹក ជិតក្រុងសាកេត ។ គ្រាកាលដែលរាត្រីបឋម​យាម កន្លងទៅហើយ ទេវបុត្តឈ្មោះកកុធៈមានរស្មីរុងរឿង ញ៉ាំងព្រៃអញ្ជ័នជុំវិញ​ទាំង​អស់ ឲ្យ​ភ្លឺស្វាង ចូលទៅគាល់ព្រះមានព្រះភាគ លុះចូលទៅដល់ ក្រាបថ្វាយបង្គំ​ព្រះមាន​ព្រះភាគ ឋិតនៅក្នុងទីដ៏សមគួរ ។</p>
        <p><a class='ref km' id='km269' href='#km269'>២៦៩</a>លុះទេវបុត្ត ឋិតនៅក្នុងទីសមគួរហើយ បានក្រាបបង្គំទូលព្រះមាន ព្រះ​ភាគ​ដូច្នេះថា បពិត្រព្រះសមណៈ ព្រះអង្គត្រេកអរដែរឬ ។ ព្រះអង្គត្រាស់ថា ម្នាល​អាវុសោ ត្រេកអរព្រោះបានអ្វី​ ។ បពិត្រព្រះសមណៈ បើដូច្នោះ ព្រះអង្គសោយសោក​ដែរឬ ។ ម្នាលអាវុសោ ចុះនរណាផ្ចាញ់អ្វី​ (បានជាសោយសោក) ។ បពិត្រព្រះ​សមណៈ ​បើដូច្នោះ ព្រះអង្គមិនត្រេកអរ មិនសោយសោកទេឬ ។ អើអាវុសោ ។</p>
        <p><a class='ref km' id='km270' href='#km270'>២៧០</a>ក. ទ. ព្រះអង្គជាភិក្ខុ មិនមានទុក្ខទេឬ សេចក្ដីត្រេកអរ​ មិនមាន​ទេឬ សេចក្ដីអផ្សុកមិនគ្របសង្កត់ព្រះអង្គ ដែលគង់នៅម្នាក់ឯងទេឬ ។</p>
        <p><a class='ref km' id='km271' href='#km271'>២៧១</a>ព. ម្នាលយក្ស តថាគតមិនមានទុក្ខទេ ទាំងសេចក្ដីត្រេកអរក៏មិនមាន ទាំង​សេចក្ដីអផ្សុក ក៏មិនគ្របសង្កត់តថាគត ដែលអង្គុយនៅតែម្នាក់ឯងឡើយ ។</p>
        <p><a class='ref km' id='km272' href='#km272'>២៧២</a>កកុធទេវបុត្ត ដូចម្ដេចក៏ព្រះអង្គជាភិក្ខុមិនមានទុក្ខ ដូចម្ដេច ក៏មិនសេចក្ដីត្រេកអរ ដូចម្ដេចក៏សេចក្ដីអផ្សុកមិនគ្របសង្កត់ ព្រះអង្គ ដែលគង់នៅតែម្នាក់ ឯង ។ </p>
        <p><a class='ref km' id='km273' href='#km273'>២៧៣</a>ព. សេចក្ដីត្រេកអរ រមែងមានដល់សត្វ ដែលមាន​សេចក្ដីទុក្ខ សេចក្ដីទុក្ខ រមែងមានដល់សត្វ ដែលមាន​សេចក្ដីត្រេកអរ ម្នាលអាវុសោ អ្នកឯងចូរដឹងថា ភិក្ខុមិនមានសេចក្ដីត្រេកអរ សេចក្ដីទុក្ខក៏មិនមានដែរ ។ </p>
        <p><a class='ref km' id='km274' href='#km274'>២៧៤</a>កកុធទេវបុត្ត ខ្ញុំព្រះអង្គខានឃើញភិក្ខុជាព្រាហ្មណ៍​ ដែលរលត់ កិលេស មិនមានសេចក្ដីត្រេកអរ មិនមានទុក្ខឆ្លងនូវតណ្ហា ដែលជាគ្រឿងផ្សាយ​ទៅ​ក្នុងលោក អស់កាលយូរហើយ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>