<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn122' lang='km'>
        <header>
            <ul>
            </ul>
            <h1>មហាសុញ្ញតសូត្រ ទី ២ </h1>
        </header>
        <p><a class='ref km' id='km11' href='#km11'>១១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ គង់ក្នុង​និគ្រោធារាម ទៀបក្រុងកបិលពស្តុ នាដែនរបស់ពួកសក្កៈ ។ គ្រានោះ ព្រះមានព្រះ​ភាគ ទ្រង់ស្បង់ ប្រដាប់បាត្រ ចីវរ ក្នុងបុព្វណ្ហសម័យ ហើយសេ្តចចូលទៅ​កាន់​បិណ្ឌបាត ក្នុង​ក្រុងកបិលពស្តុ ។ លុះព្រះអង្គចូលទៅបិណ្ឌបាត ក្នុងក្រុងកបិលពស្តុ​ហើយ ត្រឡប់មក​ពីបិណ្ឌបាតវិញ ក្នុងវេលាក្រោយភត្ត ក៏ចូលទៅកាន់វិហាររបស់​សក្កៈ ឈ្មោះ​កាឡខេមកៈ ដើម្បីសម្រាកព្រះអង្គក្នុងវេលាថ្ងៃ ។ សម័យនោះឯង ក្នុងវិហារ​របស់​កាឡខេមកសក្កៈ មានគេក្រាលសេនាសនៈ ទុកច្រើន ។ លំដាប់នោះ ព្រះមានបុណ្យ ទ្រង់ទតឃើញ សេនាសនៈ​ច្រើន គេរៀបចំទុកក្នុងវិហារ របស់​កាឡខេមកសក្កៈ។ លុព្រះ​អង្គទតឃើញ​ហើយ ក៏មានព្រះហឫទ័យត្រិះរិះដូច្នេះថា សេនាសនៈច្រើន គេរៀបចំទុក ក្នុងវិហារ​របស់​កាឡខេមកសក្កៈ ទំនងជាមានពួក​ភិក្ខុច្រើន នៅក្នុងទីនេះទេដឹង ។ </p>
        <p><a class='ref km' id='km12' href='#km12'>១២</a>សម័យនោះឯង ព្រះអានន្ទមានអាយុ កំពុងចាត់ចែងដេរចីពរ ក្នុងវិហារ​របស់​ឃដាយសក្កៈ ជាមួយពួកភិក្ខុច្រើនរូប ។ គ្រានោះ ព្រះមានព្រះភាគ ទ្រង់ចេញ​អំពីផល​សមាបត្តិ ក្នុងសាយណ្ហសម័យ ហើយស្តេចចូលទៅកាន់វិហារ​របស់​ឃដាយ សក្កៈ លុះចូលទៅដល់ហើយ ក៏គង់លើអាសនៈដែលគេរៀបចំទុក ។ លុះព្រះ​អង្គ​​​គង់ស៊ប់ហើយ ក៏ត្រាស់សួរព្រះអានន្ទថា ម្នាលអានន្ទសេនាសនៈច្រើន ដែលគេបាន​រៀបចំទុក ក្នុងវិហារ​របស់កាឡខេមកសក្កៈ ហើយមានទាំងពួកភិក្ខុ​នៅក្នុងទីនោះ អ្វី​ច្រើនម្លេះ ។ ព្រះអានន្ទ​ក្រាបទូលថា បពិត្រព្រះអង្គដ៏ចំរើន សេនាសនៈ​ច្រើន ដែលគេ​រៀបចំទុកក្នុងវិហារ របស់​កាឡខេមកសក្កៈ ហើយមានពួកភិក្ខុច្រើន​នៅក្នុងទីនោះ បពិត្រ​​ព្រះអង្គដ៏ចំរើន (ព្រោះ) ពេលនេះ ជាពេលធ្វើចីវរ ប្រព្រឹត្តមកដល់​យើងខ្ញុំ​ទំាង ឡាយ ។​</p>
        <p><a class='ref km' id='km13' href='#km13'>១៣</a>ម្នាលអានន្ទ ភក្ខុដែលត្រេកអរនឹងពួក ចូលចិត្តនឹងពួក ប្រកបរឿយៗ ក្នុង​សេចក្តីត្រេកអរនឹងពួក ត្រេកអរនឹងគ្នីគ្នា ចូលចិត្តនឹងមានគ្នីគ្នា រីករាយនឹងគ្នីគ្នា មិនល្អ​ទេ ម្នាលអានន្ទ ភិក្ខុដែលត្រេកអរនឹងពួក ចូលចិត្តនឹងពួក ប្រកបរឿយៗ ក្នុងសេចក្តី​ត្រេកអរ​នឹងពួក ត្រេកអរនឹងគ្នីគ្នា ចូលចិត្តនឹងមានគ្នីគ្នា រីករាយនឹងគ្នីគ្នានោះ ហើយ​បាន​​មិនបាច់​ប្រាថ្នា បានមិនលំបាក បានដោយស្រួល នូវនេក្ខម្មសុខ វិវេកសុខ ឧបសម​សុខ សម្ពោធិ​សុខ​ ពាក្យដូច្នេះនេះ មិនសមហេតុឡើយ ។ ម្នាលអានន្ទ​ បើភិក្ខុណា​ចេញ​ចាកពួក ហើយ​ទៅ​នៅតែម្នាក់ឯង ភិក្ខុនោះ នឹងបានមិនបាច់ប្រាថ្នា​ បានមិនលំបាក បាន​ដោយស្រួល​នូវ​នេក្ខម្មសុខ វិវេកសុខ ឧបសមសុខ សម្ពោធិសុខ ជាប្រាកដ ពាក្យដូច្នេះ​នេះ ទើបសមហេតុ ។ ម្នាលអានន្ទ ភិក្ខុនោះ ត្រេកអរនឹងពួក ចូលចិត្តនឹងពួក ប្រកប​រឿយៗ ក្នុងសេចក្តី​ត្រេក​អរនឹងពួក ត្រេកអរនឹងគ្នីគ្នា ចូលចិត្តនឹងគ្នីគ្នា រីករាយនឹងគ្នីគ្នា អាច​នឹង​ចូលកាន់​ចេតោ-​វិមុតិ្ត ដែលផុតស្រឡះចាកកិលេស ជាទីរីករាយ ឬនឹង​ចូល​កាន់ចេតោវិមុត្តិ ដែលមិនទាន់​ផុតស្រឡះចាកពួកកិលេស​ ជាវិមុត្តិមិនកំរើក​ដោយ​កិលេស​បាន ពាក្យ​ដូច្នេះនេះ មិន​សម​ហេតុឡើយ ។ ម្នាលអានន្ទ លុះតែភិក្ខុ​ណាចេញ​ចាកពួក ហើយទៅសម្ងំ​នៅតែម្នាក់ឯង ភិក្ខុនោះនឹងចូលកាន់ចេតោវិមុត្តិ ដែលផុតចាក​ពួកកិលេស ជាទី​រីករាយ ឬនឹងចូលកាន់​ចេតោវិមុត្តិ ដែលមិនទាន់ផុតចាកពួកកិលេស ជាវិមុត្តិមិន​កំរើក​ដោយកិលេស ជាប្រាកដ ពាក្យដូច្នេះនេះ ទើបសមហេតុ ។ ម្នាលអានន្ទ តថាគត​ពិចារណារកមើលមិន​ឃើញ​នូវ​រូបសូម្បីតែមួយ ដែលបុគ្គលត្រេកអរ ត្រេកត្រអាល​​យ៉ាងខ្លាំង ហើយមិនកើតសេចក្តី​សោក ខ្សឹបខ្សួល លំបាកកាយ លំបាកចិត្ត និង​សេចក្តី​តានតឹង ព្រោះមិនមាន ការប្រែ​ប្រួល​ទៅជាប្រការដទៃ នោះសោះឡើយ ។</p>
        <p><a class='ref km' id='km14' href='#km14'>១៤</a>ម្នាលអានន្ទ វិហារធម៌ (ការនៅ) ក្នុងទីស្ងាត់ តថាគតបាន​ត្រាស់​ដឹង​ហើយ គឺបានសំរេចនូវសុញ្ញតផលសមាបត្តិក្នុងសន្តាន ព្រោះមិនធ្វើទុកក្នុងចិត្តនូវ​សង្ខតនិមិត្តទាំង អស់ (មានរូបជាដើម) ។ ម្នាលអានន្ទ បើពួកភិក្ខុក្តី ពួកភិក្ខុនីក្តី ពួកឧបាសកក្តី ពួក​ឧបាសិកាក្តី ពួកព្រះរាជាក្តី ពួករាជមហាមាត្យក្តី​ ពួកតិរ្ថិយក្តី ពួកសាវ័យនៃតិរ្ថិយក្តី ជាអ្នកចូលមករកតថាគត ជាភគវន្ត ដែលកំពុងនៅ ដោយ​វិហារធម៌​នេះ ម្នាលអានន្ទ តថាគតឋិតនៅ ក្នុងកណ្តាលបរិស័ទនោះ​ ក៏មានចិត្តឈម​ទៅរកវិវេក បែរទៅរកវិវេក ទោរទន់ទៅរកវិវេក ស្ងាត់ចាកពួកគណៈ ត្រេកអរនឹង​នេក្ខម្មៈ ប្រាសចាកធម៌ដែល​ជា​ទីតាំង​នៃអាសវៈ ជាអ្នកធ្វើនូវពាក្យដែលប្រកបដោយ​ការដាស់តឿន ឲវៀរចាកធម៌ជា​ទី​​តាំង​នៃអាសវៈ សព្វគ្រប់ ដោយពិត ។ ម្នាល​អានន្ទ ហេតុនោះ ភិក្ខុក្នុងសាសនានេះ បើមាន​សេចក្តីប្រាថ្នាថា អាត្មាអញ គប្បី​សម្រេច​នូវ​សុញ្ញតផលសមាបត្តិ ខាងក្នុង គឺ​បញ្ចក្ខន្ធ​របស់​ខ្លួន ម្នាលអានន្ទ ភិក្ខុនោះ ត្រូវតាំងចិត្ត ត្រូវញុំាងចិត្តឲរីករាយ ត្រូវធ្វើ​ចិត្តឲស្ងប់ស្ងាត់ ត្រូវធ្វើចិត្តឲជ្រះថ្លា ខាងក្នុងតែមួយយ៉ាង ។ </p>
        <p><a class='ref km' id='km15' href='#km15'>១៥</a>ម្នាលអានន្ទ​ ចុះភិក្ខុតាំងចិត្ត ធ្វើចិត្តឲរីករាយ ធ្វើចិត្តឲស្ងប់ស្ងាត់ ធ្វើ​ចិត្ត​ឲជ្រះថ្លា ខាងក្នុង គឺបញ្ចក្ខន្ធរបស់ខ្លួន តើដូចមម្តេច ។ ម្នាលអានន្ទ ភិក្ខុក្នុង​សាសនានេះ ស្ងាត់ចាកកាមទាំងឡាយ​ ស្ងាត់ចាកអកុសលធម៌ទាំងឡាយ ចូលកាន់​បឋមជ្ឈាន​ ប្រកប​ដោយវិតក្កៈ វិចារៈ មានបីតិនិងសុខៈដែលកើតអំពីវិវេក … ចូលកាន់​ទុតិយជ្ឈាន … ចូល​កាន់​​តតិយជ្ឈាន … ចូលកាន់ចតុត្ថជ្ឈាន ។ ម្នាលអានន្ទ ភិក្ខុតាំង​ចិត្ត ធ្វើចិត្តឲជ្រះថ្លា ធ្វើ​ចិត្ត​ឲស្ងប់ស្ងាត់ ធ្វើចិត្តឲរីករាយ ខាងក្នុងយ៉ាងនេះឯង ។​ ភិក្ខុនោះឈ្មោះថា​ធ្វើទុក​ក្នុងចិត្ត នូវសុញ្ញតផលសមាបត្តិ ខាងក្នុង​ ។ តែកាលបើភិក្ខុនោះ ធ្វើទុកក្នុងចិត្តនូវ​សុញ្ញតផលសមាបត្តិ ខាងក្នុងហើយ ចិត្តមិនស្ទុះទៅ មិនជ្រះថ្លា មិន​តាំងនូវស៊ប់ មិនចុះ​ចិត្តស៊ប់ ក្នុងសុញ្ញតផលសមាបត្តិ ខាងក្នុងទេ ។ ម្នាលអានន្ទ កាលបើមាន​ហេតុ​យ៉ាងនេះ ភិក្ខុគង់ដឹងច្បាស់យ៉ាងនេះថា កាលអាត្មា​អញធ្វើទុកក្នុងចិត្ត នូវសុញ្ញតផលសមាបត្តិ ខាងក្នុង ចិត្តមិនស្ទុះទៅ មិនជ្រះថ្លា មិនតាំងនៅស៊ប់ មិនចុះចិត្តស៊ប់ ក្នុងសុញ្ញត​ផល-​សមាបត្តិ ខាងក្នុងទេ ​។ ភិក្ខុនោះ​ជាអ្នកដឹងច្បាស់ ក្នុងហេតុនេះ ដោយប្រការ ដូច្នេះ ។ បើភិក្ខុនោះ ធ្វើទុកក្នុង​ចិត្តនូវសុញ្ញតផលសមាបត្តិ ខាងក្រៅ គឺបញ្ចក្ខន្ធអ្នកដទៃ ។ បើភិក្ខុនោះ ធ្វើទុកក្នុងចិត្ត នូវសុញ្ញតផលសមាបត្តិខាងក្នុងនិងខាងក្រៅ ។ បើភិក្ខុនោះធ្វើ​ទុកក្នុងចិត្តនូវសេចក្តីមិនញាប់ញ័រ គឺអរូបសមាបត្តិ ។ កាលភិក្ខុនោះ​ធ្វើទុកក្នុងចិត្ត​នូវ​សេចក្តី​​មិនញាប់ញ័រ ចិត្តមិនស្ទុះទៅ មិនជ្រះថ្លា មិនតាំងនៅស៊ប់ មិនចុះ​ចិត្តស៊ប់ ក្នុងសេចក្តី​មិនញាប់ញ័រ ។ ម្នាលអានន្ទ កាលបើមានហេតុយ៉ាងនេះ ភិក្ខុគង់​ដឹង​​ច្បាស់យ៉ាង​នេះថា កាល​​​​អាត្មាអញធ្វើទុកក្នុងចិត្តនូវសេចក្តីមិនញាប់ញ័យហើយ ចិត្ត ក៏មិនស្ទុះ​ទៅ មិនជ្រះថ្លា មិនតាំងនៅស៊ប់ មិនចុះចិត្តស៊ប់ ក្នុងសេចក្តីមិនញាប់ញ័រ ។ ភិក្ខុនោះ ជាអ្នកដឹង​ច្បាស់​ក្នុងហេតុនោះ ដោយប្រការដូច្នេះ ។ ម្នាលអានន្ទ​ ភិក្ខុនោះ ត្រូវតាំងចិត្ត ធ្វើចិត្តឲជ្រះថ្លា ធ្វើចិត្តឲស្ងប់ស្ងាត់ ធ្វើចិត្តឲរីករាយ ខាងក្នុង ក្នុង​សមាធិនិមិត្ត ពីមុននោះវិញ ។ ភិក្ខុ​នោះធ្វើទុកក្នុងចិត្ត នូវសុញ្ញតផលសមាបត្តិខាងក្នុង ។​ កាលភិក្ខុនោះ ធ្វើទុកក្នុងចិត្ត នូវសុញ្ញតផលសមាបត្តិ ខាងក្នុងហើយ ចិត្តក៏ស្ទុះទៅជ្រះថ្លា តាំងនៅស៊ប់ ចុះចិត្តស៊ប់ ក្នុងសុញ្ញតផលសមាបត្តិ ខាងក្នុង ។ ម្នាលអានន្ទ កាលបើចិត្តនោះ ស្ងប់ស្ងាត់យ៉ាងនេះ ភិក្ខុក៏ដឹងច្បាស់យ៉ាងនេះថា កាលអាត្មាអញ ធ្វើទុកក្នុងចិត្ត នូវសុញ្ញតផលសមាបត្តិ​ខាងក្នុងហើយ ចិត្តក៏ស្ទុះទៅ ជ្រះថ្លា តាំងនៅស៊ប់ ចុះចិត្តស៊ប់ ក្នុងសុញ្ញតផលសមាបតិ្ត​ខាងក្នុង ។ ភិក្ខុនោះ ជាអ្នកដឹងច្បាស់ក្នុងហេតុនោះ ដោយប្រការដូច្នេះ ។ បើភិក្ខុនោះ ធ្វើ​ទុកក្នុងចិត្តនូវ​ផលសមាបត្តិ ខាងក្រៅ ។ បើភិក្ខុនោះ ធ្វើទុកក្នុងចិត្តនូវសុញ្ញតផល​សមាបត្តិ ខាងក្នុងនិងខាងក្រៅ ។ បើភិក្ខុនោះ ធ្វើទុកក្នុងចិត្តនូវសេចក្តីមិនញាប់ញ័រ ។ កាលភិក្ខុនោះ ធ្វើទុកក្នុងចិត្តនូវ សេចក្តីមិនញាប់ញ័រហើយ ចិត្តក៏ស្ទុះទៅ ជ្រះថ្លា តាំងនៅស៊ប់ ចុះចិត្តស៊ប់ ក្នុងសេចក្តី មិនញាប់ញ័រ ។ ម្នាលអានន្ទ កាលបើមាន​ហេតុយ៉ាងនេះ ភិក្ខុគង់ដឹង​ច្បាស់​យ៉ាងនេះថា កាលអាត្មាអញ ធ្វើទុកក្នុងចិត្តនូវសេចក្តី​មិន​​ញាប់ញ័រហើយ ចិត្តក៏ស្ទុះទៅ ជ្រះថ្លា តាំង នៅស៊ប់ ចុះចិត្តស៊ប់ ក្នុងសេចក្តី​មិនញាប់ញ័រ ។​ ភិក្ខុនោះជាអ្នកដឹងច្បាស់ ក្នុងហេតុនោះ ដោយប្រការដូច្នេះ ។​</p>
        <p><a class='ref km' id='km16' href='#km16'>១៦</a>ម្នាលអានន្ទ កាលបើភិក្ខុនោះ នៅដោយវិហារធម៌ គឺ​សមថវិបស្សនានេះ​ចិត្តក៏បង្អោនទៅដើម្បីចង្ក្រម ។ ភិក្ខុនោះចង្ក្រមដោយគិតដូច្នេះថា អកុសលធម៌​ទាំង​ឡាយ​​​​ដ៏លាមក គឺ​អភិជ្ឈា និងទោមនស្ស នឹងមិនជាប់តាមអាត្មាអញ​ដែល​កំពុង​ចង្ក្រម​យ៉ាងនេះ​​ ។ ភិក្ខុនោះ ជាអ្នកដឹងច្បាស់ក្នុងហេតុនោះ ដោយប្រការដូច្នេះ ។ ម្នាលអានន្ទ កាលបើភិក្ខុនោះ​ កំពុងនៅដោយវិហារធម៌ គឺសមថវិបស្សនា នេះចិត្ត ក៏បង្អោនទៅ ដើម្បីកិរយាឈរ ។ ភិក្ខុនោះ ឈរដោយគិតថា អកុសលធម៌​ទាំងឡាយ ដ៏លាមក គឺ​អភិជ្ឈានិងទោមនស្ស នឹងមិនជាប់តាមអាត្មាអញ ដែលកំពុង​ឈរយ៉ាងនេះ ។ ភិក្ខុនោះ ជាអ្នកដឹងច្បាស់ក្នុង ហេតុនោះ ដោយប្រការដូច្នេះ ។​ ម្នាលអានន្ទ កាលបើភិក្ខុនោះ កំពុង​នៅដោយវិហារធម៌ គឺសមថវិបស្សនានេះ ចិត្តក៏បង្អោន​ទៅដើម្បីអង្គុយ ។​​ ភិក្ខុនោះក៏​អង្គុយ​ដោយគិតថា អកុសលធម៌ទាំងឡាយ​ដ៏លាមក គឺអភិជ្ឈានិង​ទោមនស្ស នឹងមិន​ជាប់​តាមអាត្មាអញ ដែលកំពុងអង្គុយនៅ យ៉ាងនេះ ។ ភិក្ខុនោះ ជាអ្នកដឹងក្នុងហេតុនោះ ដោយ​ប្រការដូច្នេះ ។​ ម្នាលអានន្ទ កាល​បើភិក្ខុនោះនៅ​ដោយ​វិហារធម៌ គឺសមថ​វិបស្សនា​នេះ ចិត្តក៏​បង្អោន ទៅដើម្បីដេក ។​ ភិក្ខុនោះក៏ដេកដោយគិត​ថា អកុសលធម៌​ទាំង​ឡាយ​ដ៏លាមក គឺ​អភិជ្ឈានិង​ទោមនស្ស នឹងមិនជាប់តាមអាត្មា​អញ ដែលកំពុងដេក​ យ៉ាងនេះ ។​ ភិក្ខុនោះ ជា​អ្នកដឹងច្បាស់នូវហេតុនោះ ដោយប្រការ​ដូច្នេះ ។ ម្នាលអានន្ទ កាលបើ​ភិក្ខុនោះ កំពុង​នៅដោយវិហារធម៌ គឺសមថវិបស្សនានេះ​​ ចិត្តក៏បង្អោនទៅដើម្បីនិយាយ ។ ភិក្ខុនោះគិតថា កថាណា ថោកទាប ជារបស់អ្នកស្រុក ជារបស់បុថុជ្ជន មិនប្រសើរ មិនប្រកបដោយ​ប្រយោជន៍ មិនប្រព្រឹត្តទៅដើម្បី​នឿយ​ណាយ មិនប្រព្រឹត្ត​ទៅដើម្បីប្រាស​ចាករាគៈ មិន​ប្រព្រឹត្ត​​ទៅ ដើម្បីរំលត់ទុក្ខ មិនប្រព្រឹត្ត​ទៅ ដើម្បី​ស្ងប់រម្ងប់ មិនប្រព្រឹត្តទៅ ដើម្បីដឹងច្បាស់ មិនប្រព្រឹត្តទៅ ដើម្បីត្រាស់ដឹង មិន​ប្រព្រឹត្តទៅ ដើម្បីព្រះនិព្វាន គឺរាជកថា (និយាយ​ពី​ព្រះ​រាជា) ចោរកថា (និយាយពី ចោរ) មហាមត្តកថា (និយាយ​​,ពី អាមាត្យធំ) សេនាកថា (និយាយ​ពីសេនា) ភយកថា (និយាយពីភ័យ) យុទ្ធកថា (និយាយ ពីចម្បាំង) អន្នកថា (និយាយ​ពីបាយ) បានកថា (និយាយពីទឹក) វត្ថកថា (និយាយ ពីសំពត់) សយនកថា (និយាយពីដំណេក) មាលាកថា ​(និយាយពីកម្រងផ្កា)​ គន្ធកថា (និយាយពីគ្រឿងក្រអូប) ញាតិកថា (និយាយពីញាតិ) យានកថា (និយាយពីយានជំនិះ) គាមកថា (និយាយពីស្រុក) និគមកថា (និយាយនិគម) នគរកថា (និយាយពីក្រុង) ជនបទកថា (និយាយពីជនបទ) ឥត្ថីកថា (និយាយពីស្ត្រី)​ សូរកថា (និយាយពីមនុស្ស ក្លៀវក្លា) វិសិខាកថា (និយាយ​ពី​កំប៉ោយ) កុម្ភដ្ឋានកថា (និយាយពីកន្លែងដាក់ក្អមទឹក ឬកន្លែងកំណប់) បុព្វប្បេតកថា (និយាយ​​​ពីមនុស្សដែលស្លាប់ហើយ) នានត្តកថា (និយាយ ពីមនុស្សផ្សេងៗគ្នា) លោកក្ខា-​យិកា (និយាយពីព្រហ្មកសាងលោក) សមុទ្ទក្ខាយិកា (និយាយពីព្រហ្ម​កសាង​សមុទ្រ) និយាយពីភពតូចនិងភពធំ ថាដូច្នោះខ្លះដូច្នេះខ្លះ អាត្មា អញមិននិយាយ​ នូវកថាមានសភាព​យ៉ាងនេះឡើយ ។ ភិក្ខុនោះ ជាអ្នកដឹងច្បាស់ក្នុងហេតុ នោះ ដោយ​ប្រការ​ដូច្នេះ ។ ម្នាល​អានន្ទ កថាណាផូរផង់ ជាទីសប្បាយដល់ការពិចារណា តាម​ដំណើរ​ចិត្ត ប្រព្រឹត្តទៅ ដើម្បី​នឿយណាយ ដោយចំណែកមួយ ដើម្បីប្រាស​ចាករាគៈ ដើម្បីរំលត់ទុក្ខ ដើម្បីស្ងប់រម្ងាប់ ដើម្បីដឹងច្បាស់ ដើម្បីត្រាស់ដឹង ដើម្បីព្រះនិព្វាន គឺ​អប្បច្ឆកថា (និយាយពីសេចក្តីប្រថ្នាតិច) សន្តុដ្ឋិកថា (និយាយពី​សេចក្តី សន្តោស) បវិវេកកថា (និយាយពីសេចក្តីស្ងប់ស្ងាត់) អសំសគ្គកថា (និយាយ​ពីការមិនជាប់ជំពាក់) វិរិយារម្ភកថា (និយាយពីការប្រារព្ធព្យាយាម) សីលកថា (និយាយពីសីល) សមាធិ​កថា (និយាយពីសមាធិ) បញ្ញាកថា (និយាយពី​ប្រាជ្ញា) វិមុត្តិកថា (និយាយ​ការរួចាកកិលេស)​​ វិមុត្តិញ្ញាណទស្សនកថា (និយាយពីការ​ឃើញ​ដោយបញ្ញា ចំពោះ​កិរិយារួចចាកកិលេស)​ អាត្មាអញនឹងនិយាយតែកថា មាន​សភាព​​យ៉ាងនោះឯង ។​ ភិក្ខុនោះ ជាអ្នកដឹងច្បាស់ក្នុងហេតុនោះ ដោយប្រការដូច្នេះ ។ ម្នាលអានន្ទ កាលបើភិក្ខុ​នោះ ​កំពុងនៅ ដោយវិហារធម៌ គឺសមថវិបស្សនានេះ ចិត្តក៏​បង្អោន ទៅដើម្បីវិតក្កៈ (សេចក្តីត្រិះរិះ) ។ ភិក្ខុនោះ គិតថា វិតក្កៈទាំងឡាយ​ណា​ដែល​ថោក​ទាប ជារបស់អ្នក​ស្រុក ជារបស់បុថុជ្ជនមិនប្រសើរ មិនប្រកបដោយ​ប្រយោជន៍ មិនប្រព្រឹត្ត ទៅដើម្បី​នឿយ​ណាយ មិនប្រព្រឹត្តទៅដើម្បី ប្រាសចាករាគៈ មិនប្រព្រឹត្តទៅ ដើម្បីសេចក្តី​រំលត់ទុក្ខ មិន​ប្រព្រឹត្តទៅ ដើម្បីស្ងប់រម្ងាប់ មិនប្រព្រឹត្តដើម្បីដឹង មិនប្រព្រឹត្តដើម្បីត្រាស់ដឹង មិនប្រព្រឹត្ត​ដើម្បីព្រះនិព្វាន គឺកាមវិតក្កៈ ព្យាបាទវិតក្កៈ វិហឹសាវិតក្កៈ អាត្មាអញនឹង មិន​ត្រិះរិះ ដោយ​វិតក្កៈ មានសភាពយ៉ាងនោះឡើយ​ ។ ភិក្ខុនោះ ជាអ្នកដឹងច្បាស់នូវ​ហេតុនោះ ដោយ​​ប្រការ​​ដូច្នេះ ។​​ ម្នាលអានន្ទ វិតក្កៈ​ទាំងឡាយណា ដ៏ប្រសើរ ជានិយ្យានិកៈ ដឹងនាំសត្វ តែងដឹកនាំបុគ្គលជាអ្នកធ្វើ​តាម​ពុទ្ធវចនៈនោះ ឲអស់ទៅនៃទុក្ខដោយប្រព្រៃ បាន គឺនេក្ខម្ម-​វិតក្កៈ អព្យាបាទវិតក្កៈ អវិហឹសាវិតក្កៈ ភិក្ខុគិតថាអាត្មាអញ​នឹងត្រិះរិះនូវ​វិតក្កៈ​ទាំងឡាយ មានសភាព​យ៉ាងនោះឯង ។ ភិក្ខុនោះ ជាអ្នកដឹងច្បាស់ក្នុងហេតុនោះ ដោយប្រការដូច្នេះ ។​</p>
        <p><a class='ref km' id='km17' href='#km17'>១៧</a>ម្នាលអានន្ទ កាមគុណនេះ មាន ៥ ប្រការ កាមគុណ ៥ ប្រការ គឺអ្វីខ្លះ រូបទាំងឡាយ ដែលបុគ្គលដឹងដោយភ្នែក ជាទីប្រាថ្នា ជាទីត្រេកអរ ជាទីគាប់ចិត្ត មាន​សភាពគួរស្រឡាញ់ ប្រកបដោយកាមគួរឲកើតតម្រេក ១ សំឡេងទាំងឡាយ ដែល​បុគ្គលដឹងដោយត្រចៀក … ១ ក្លិនទាំងឡាយ ដែលបុគ្គលដឹងច្រមុះ … ១ រសទាំង​ឡាយ ដែលបុគ្គលដឹងដោយអណ្តាត … ១ ផោដ្ឋព្វៈទាំងឡាយ ដែលបុគ្គលដឹងដោយ​កាយ ជាទី​ប្រាថ្នា ជាទីត្រេកអរ ជាទីគាប់ចិត្ត មានសភាពគួរស្រឡាញ់ ប្រកបដោយ​កាម គួរឲ​កើត​​​តម្រេក ១ ម្នាលអានន្ទ កាមគុណ ៥ ប្រការ នេះឯង ។ ភិក្ខុពិចារណាចិត្ត របស់​ខ្លួនឲរឿយៗថា បណ្តាកាមគុណទាំង ៥ នេះ សេចក្តី​ជ្រួល​ច្រាល់ចិត្ត នៃអាត្មាអញ កើតឡើង ក្នុងហេតុជាទីកើតនៃកិលេស ចំពោះ​កាមគុណ​ណាមួយ​ មានដែរឬទេ ។ ម្នាលអានន្ទ បើភិក្ខុពិចារណាទៅ ដឹងយ៉ាងនេះថា បណ្តា​កាមគុណទាំង ៥ នេះ សេចក្តី​ជ្រួល​ច្រាល់នៃចិត្តរបស់អាត្មាអញ កើតឡើង​ក្នុងហេតុ ជាទីកើតនៃកិលេស ចំពោះកាម​គុណណាមួយ ។ ម្នាលអានន្ទ កាលបើ​មានហេតុយ៉ាងនេះ ភិក្ខុគង់ដឹងយ៉ាងនេះថា តម្រេក​ណា ដែលកើតក្នុងកាមគុណ ទាំង ៥ នេះ តម្រេកនោះ អាត្មាអញ មិនទាន់លះបង់បានទេ ។ ម្នាលអានន្ទ មួយទៀត បើភិក្ខុ​ពិចារណាទៅ ដឹងយ៉ាងនេះថា បណ្តាកាមគុណទាំង ៥ នេះ សេចក្តីជ្រួលច្រាល់​នៃចិត្តរបស់អាត្មា​អញ មិនកើតឡើង ក្នុងហេតុជាទីកើតនៃកិលេស ចំពោះកាមគុណ​ណាមួយទេ ។​ ម្នាលអានន្ទ កាលបើមានហេតុយ៉ាងនេះ ភិក្ខុក៏ដឹង​យ៉ាង​នេះ​​ថា សេចក្តី​ប្រាថ្នា​ណា ក្នុងកាមគុណទាំង ៥ នេះ សេចក្តីប្រាថ្នានោះ អាត្មាអញ​បានលះបង់ហើយ ។ ភិក្ខុនោះ ជាអ្នកដឹងច្បាស់ក្នុងហេតុនោះ ដោយប្រការដូច្នេះ ។</p>
        <p><a class='ref km' id='km18' href='#km18'>១៨</a>ម្នាលអានន្ទ ឧបាទានក្ខន្ធនេះ មាន ៥ យ៉ាង ។ ភិក្ខុត្រូវប្រព្រឹត្ត ដោយកិរិយា​ពិចារណាឃើញ នូវសេចក្តីកើតនិងសេចក្តីរលត់ ដូច្នេះថា រូបដូច្នេះ ការកើតឡើង​នៃរូប​ដូច្នេះ ការវិនាសទៅនៃរូបដូច្នេះ វេទនាដូច្នេះ … សញ្ញាដូច្នេះ … សង្ខារទាំងឡាយ​ដូច្នេះ… វិញ្ញាណដូច្នេះ ការកើតឡើងនៃវិញ្ញាណដូច្នេះ ការវិនាសទៅនៃវិញ្ញាណដូច្នេះ ។​ កាលបើ​ភិក្ខុនោះ ពិចារណាឃើញច្បាស់នូវការកើតនិងការរលត់ ក្នុងឧបាទានក្ខន្ធទាំង ៥ នេះ ភិក្ខុនោះ រមែងលះបង់អស្មិមានះ ក្នុងឧបាទានក្ខន្ធទាំង ៥ ចេញបាន ។ ម្នាលអានន្ទ កាល​បើមានហេតុយ៉ាងនេះ ភិក្ខុដឹងច្បាស់យ៉ាងនេះថា អាត្មាអញបាន​លះបង់​អស្មិមានះ ក្នុង​ឧបាទានក្ខន្ធទាំង ៥ បានហើយ ។​ ភិក្ខុនោះ ជាអ្នកដឹងច្បាស់​ក្នុងហេតុនោះ ដោយប្រការ​ដូច្នេះ ។​ ម្នាលអានន្ទ ធម៌ទាំងឡាយនេះឯង ជាប់មកតាម​កុសលដោយចំណែកមួយ ដ៏បរិសុទ្ធ​​ប្រសើរ​ក្នុង​លោក ដែលមារមានចិត្តបាប មិនអាចគ្របសង្កត់បាន ។ ម្នាលអានន្ទ អ្នក​សំគាល់នូវហេតុនោះថាដូចម្តេច ​សាវ័កពិចារណាឃើញនូវអំណាចនៃប្រយោជន៍ដូចម្តេច បានជាមិនហៅរក តែគួរដើរ​តាមព្រះសាស្តា ។ ព្រះអានន្ទ ក្រាបទូលថា បពិត្រ​ព្រះ​អង្គ​ដ៏ចម្រើន ធម៌ទាំងឡាយ​មានព្រះមានព្រះភាគជាមូល មានព្រះមានព្រះភាគជាអ្នកណែនាំ មាន​​​ព្រះមានព្រះភាគ​ជាទីពឹង បពិត្រព្រះអង្គដ៏ចម្រើន សូមព្រះមានព្រះភាគ សំដែង​សេចក្តី​នៃភាសិតនុ៎ះ​ដោយប្រពៃ ដល់យើងខ្ញុំ ពួកភិក្ខុស្តាប់ភាសិត របស់ព្រះអង្គហើយ នឹងចង​ចាំ​ទុក ។​</p>
        <p><a class='ref km' id='km19' href='#km19'>១៩</a>ម្នាលអានន្ទ សាវ័កមិនគួរដើរតាមតែព្រះសាស្តាទេ គឺថាគួរតែស្តាប់​នូវ​សុត្តៈ គេយ្យៈ វេយ្យាករណៈ ដំណើរនោះ ព្រោះហេតុអ្វី ម្នាលអានន្ទ ព្រោះថាធម៌​ទាំងឡាយ អ្នក​ទាំងឡាយ ក៏បានស្តាប់ បានទ្រទ្រង់ ចាំរត់មាត់ ស្ទាត់ក្នុងចិត្ត​ ចាក់ធ្លុះ​ដោយទិដ្ឋិ​ជាយូរ​យា​រ​ហើយ ។​ ម្នាលអានន្ទ មួយទៀត កថាណា ផូរផង់ក្រៃលែង ជាទី​សប្បាយដល់​កិរិយាពិចារណា ដោយចិត្ត ប្រព្រឹត្តទៅ ដើម្បី​នឿយណាយ ដោយចំណែក​មួយ ដើម្បី​ប្រាស​ចាករាគៈ ដើម្បីរំលត់ទុក្ខ ដើម្បី​ស្ងប់រម្ងាប់ ដើម្បីដឹងច្បាស់ ដើម្បីត្រាស់​ដឹង ដើម្បីព្រះនិព្វាន កថានោះ គឺអប្បិច្ឆកថា សន្តុដ្ឋិកថា បវិវេកកថា អសំសគ្គកថា វិរិយារម្ភកថា សីលកថា​ សមាធិកថា បញ្ញាកថា វិមុត្តិកថា វិមុត្តិញ្ញាណទស្សនកថា ម្នាលអានន្ទ សាវ័កគួរតែស្តាប់ នូវកថា មានសភាពយ៉ាងនោះ ទើបឈ្មោះថាមិនហៅរក តែគួរដើរតាមសាស្តា ។ ម្នាល​អានន្ទ​ កាលបើមានហេតុយ៉ាងនេះ ឧបទ្រពអាចារ្យ ក៏មាន កាលបើមានហេតុយ៉ាងនេះ ឧបទ្រពកូនសិស្ស ក៏មាន កាលបើមានហេតុយ៉ាងនេះ ឧបទ្រពព្រហ្មចារ្យ ក៏មាន ។ </p>
        <p><a class='ref km' id='km20' href='#km20'>២០</a>ម្នាលអានន្ទ ឧបទ្រពអាចារ្យ តើដូចម្តេច ។ ម្នាលអានន្ទ សាស្តាខ្លះ ក្នុង​លោកនេះ នៅអាស្រ័យ នឹងសេនាសនៈដ៏ស្ងាត់ គឺព្រៃ ម្លប់ឈើ ភ្នំ ញកភ្នំ គុហារក្នុងភ្នំ ព្រែស្មសាន ដងព្រៃ ទីវាល គំនរចំបើង ។​ កាលដែលសាស្តានោះ ចៀសចេញចាក​ពួកគណៈដូច្នោះ ពួកព្រហ្មណ៍និងគហបតីក្តី អ្នកនិគមក្តី អ្នកជនបទក្តី​ ក៏ប្រព្រឹត្តតាម (បែបផែននោះ) ។ កាលបើព្រាហ្មណ៍និងគហបតីក្តី អ្នកនិគមក្តី អ្នកជនបទក្តី ប្រព្រឹត្ត​តាម​ដូច្នោះហើយ សាស្តានោះ ប្រាថ្នានូវតណ្ហា​ ជាធម្មជាតិជ្រុលជ្រប់ ដល់នូវសេចក្តី​ត្រេកអរ ក៏ត្រឡប់មកកាន់សេចក្តីល្មោភវិញ ។ ម្នាលអានន្ទ នេះតថាគតហៅថា ឧបទ្រព​អាចារ្យ ព្រោះឧបទ្រពគឺកិលេស កើតក្នុងអាចារ្យ ។ អកុសលធម៌ទាំងឡាយ ដ៏លាមក ជា​គ្រឿងសៅហ្មង ជាធម៌នាំឲកើតក្នុងភពថ្មីទៀត ប្រព្រឹត្តទៅដោយសេចក្តីក្រវល់​ក្រវាយ ឲផលជា​ទុក្ខ ប្រកបដោយជាតិ ជរានិងមរណៈ តទៅមុខ ក៏សម្លាប់នូវ​សាស្តា​នោះ ។ ម្នាលអានន្ទ យ៉ាងនេះឯង ជាឧបទ្រពអាចារ្យ ។ </p>
        <p><a class='ref km' id='km21' href='#km21'>២១</a>ម្នាលអានន្ទ ចុះឧបទ្រពសិស្ស តើដូចម្តេច ។ ម្នាលអានន្ទ សាវ័ករបស់​សាស្តានោះឯង កាលចម្រើនវិវេក យកតម្រាប់សាស្តានោះ ក៏អាស្រ័យនៅនឹង​សេនាសនៈ​​ដ៏ស្ងាត់ គឺព្រៃ ម្លប់ឈើ ភ្នំ ញកភ្នំ គុហាក្នុងភ្នំ ព្រៃស្មសាន ដងព្រៃ ទីវាល គំនរចំបើង ។ ពួកព្រាហ្មណ៍និងគហបតីក្តី អ្នកនិគមក្តី អ្នកជនបទក្តី ក៏ប្រព្រឹត្តតាម​សាវ័ក ដែលចេញ​ចាកពួកដូច្នោះ។​ សាវ័កនោះប្រាថ្នានូវតណ្ហា ជាធម្មជាតិ ជ្រុលជ្រប់ ដល់នូវសេចក្តីត្រេកអរ ក៏ត្រឡប់មកកាន់សេចក្តីល្មោភ ក្នុងពួកព្រាហ្មណ៍និងគហបតី​ អ្នកនិគម អ្នកជនបទ ដែល​ប្រព្រឹត្តតាម (ទាំងអម្បាលនោះ) វិញ ។ ម្នាលអានន្ទ នេះ​តថាគត​ហៅថា ឧបទ្រពសិស្ស ព្រោះឧបទ្រពគឺកិលេស កើតក្នុងសិស្ស ។ អកុសលធម៌​ទាំងឡាយដ៏លាមក ជាគ្រឿង​សៅហ្មង ជាធម៌នាំឲកើត ក្នុងភពថ្មី​ទៀត ប្រព្រឹត្តទៅ​ដោយសេចក្តីក្រវល់ក្រវាយ ឲផល​ជាទុក្ខ ប្រកបដោយជាតិ ជរា និងមរណៈ តទៅ ក៏សម្លាប់នូវសាវ័កនោះ ។ ម្នាលអានន្ទ យ៉ាងនេះឯង ជាឧបទ្រព​សិស្ស ។ </p>
        <p><a class='ref km' id='km22' href='#km22'>២២</a>ម្នាលអនន្ទ ចុះឧបទ្រព្រហ្មចារ្យ តើដូចម្តេច ។ ម្នាលអានន្ទ​ ព្រះតថាគត​ឆ្ងាយចាកសឹកសត្រូវគឺកិលេស ត្រាស់ដឹងនូវញេយ្យធម៌ទាំងពួង ដោយប្រពៃចំពោះ​ព្រះ​អង្គ បរិបូណ៌ដោយវិជ្ជានិងចរណៈ មានដំណើរល្អទៅកាន់ព្រះនិព្វាន ជ្រាបច្បាស់នូវ​ត្រៃលោក ប្រសើរ​​ដោយសីលាទិគុណ រកបុគ្គលណាមួយសើ្មគ្មាន ជាអ្នកទូន្មាននូវ​បុរស​ដែលគួរ​ទូន្មាន​បាន ជាសាស្តាចារ្យនៃទេវតានិងមនុស្សទាំងឡាយ ត្រាស់ដឹង​នូវចតុរារិយ​សច្ច មិន​ត្រឡប់មកកាន់ត្រៃភព ព្រះអង្គមិនកើតឡើងក្នុងលោកនេះ ។ ព្រះតថាគតនោះ អាស្រ័យ​នៅនឹងសេនាសនៈដ៏ស្ងាត់ គឺព្រៃ ម្លប់ឈើ ភ្នំ ញកភ្នំ គុហាក្នុងភ្នំ ព្រៃស្មសាន ដងព្រៃ ទីវាល គំនរចំបើង ។​ ពួកព្រាហ្មណ៍និងគហបតីក្តី​ អ្នកនិគមក្តី អ្នកជនបទក្តី ក៏ប្រព្រឹត្ត​តាម​ព្រះ​តថាគត ដែលចេញចាកពួកដូច្នោះ ។ ព្រះតថាគតនោះ មិនប្រាថ្នានូវតណ្ហា ជា​ធម្មជាតិ​ជ្រុលជ្រប់ មិនដល់នូវសេចក្តី​ត្រេកអរ មិនត្រឡប់មកកាន់សេចក្តីល្មោភ ក្នុង ពួកព្រាហ្មណ៍​និងគហបតី​ក្តី អ្នកនិគមក្តី អ្នកជនបទក្តី ដែលប្រព្រឹត្តតាម (នោះ) ទេ ។ ម្នាល​អានន្ទ តែថាសាវ័ករបស់សាស្តា​នោះឯង ចំរើនវិវេក យកតម្រាប់តាមសាស្តា​នោះ ក៏នៅនឹង​សេនាសនៈ​​ក៏ស្ងាត់ គឺព្រៃ ម្លប់ឈើ ភ្នំ ញកភ្នំ គុហាក្នុងភ្នំ ព្រៃស្មសាន ដងព្រៃ ទីវាល គំនរចំបើង ។ ពួកព្រាហ្មណ៍និងគហបតីក្តី​ អ្នកនិគមក្តី អ្នកជនបទក្តី ក៏ប្រព្រឹត្តតាម​សាវ័ក​ដែល​ចេញចាក​ពួកដូច្នោះ ។ សាវ័កនោះបែរជា ប្រាថ្នានូវតណ្ហា ​ជាធម្មជាតិ​ជ្រុលជ្រប់ ដល់​នូវសេចក្តីត្រេកអរ ក៏ត្រឡប់មកកាន់សេចក្តីល្មោភ ក្នុងពួក​ព្រាហ្មណ៍​និង​គហបតី​ អ្នកនិគម​ក្តី អ្នកជនបទក្តី ដែលប្រព្រឹត្តតាមនោះវិញ ។ ម្នាលអានន្ទ នេះឯង​តថាគត​ហៅថា ឧបទ្រពព្រហ្មចារ្យ​ ព្រោះឧបទ្រពគឺកិលេស ក្នុងព្រហ្មចារ្យ ។ អកុសល​ធម៌​ទាំងឡាយ ដ៏លាមក ជាគ្រឿងសៅហ្មង ជាធម៌នាំឲកើតក្នុងភពថ្មីទៀត ប្រព្រឹត្ត​ទៅ​​ដោយ​សេចក្តី​ក្រវល់ក្រវាយ ឲផលជាទុក្ខ ប្រកបដោយជាតិ ជរា និងមរណៈតទៅ ក៏សម្លាប់នូវ​សាវ័កនោះ ។​ ម្នាលអានន្ទ យ៉ាងនេះឯង ជាឧបទ្រពព្រហ្មចារ្យ ។ ម្នាល​អានន្ទ បណ្តា​ឧបទ្រពទាំងនោះ ឧបទ្រពអាចារ្យក្តី​ ឧបទ្រពសិស្សក្តី ឲផលជាទុក្ខ ល្មមទេ ចំណែក​ឧបទ្រពព្រហ្មចា្យនេះ ទើបឲផលជាទុក្ខយ៉ាងក្រៃលែង ឲផលផ្សា​ក្តៅ​យ៉ាងក្រៃលែង ជាងឧបទ្រពអាចារ្យ និង ឧបទ្រពសិស្ស ទាំងនោះទៅទៀត មិនតែប៉ុណ្ណោះ ប្រព្រឹត្តទៅ ដើម្បី​ធ្លាក់ចុះទៅកាន់អបាយ ។ ម្នាលអានន្ទ ហេតុនោះ អ្នកទាំងឡាយ​ចូរ​រាប់អានតថាគត ដោយសេចក្តីប្រតិបត្តិថាជាមិត្ត កុំរាប់អាន​តថាគត ដោយសេចក្តី​ប្រតិបត្តិថា ជាអ្នកមាន​ពៀរឡើយ សេចក្តីប្រតិបតិ្តជាមិត្តនោះ នឹងប្រព្រឹត្តទៅ ដើម្បី​ប្រយោជន៍ ដើម្បីសេចក្តីសុខ ដល់អ្នកទាំងឡាយ អស់កាល​ជាអង្វែងទៅ ។​</p>
        <p><a class='ref km' id='km23' href='#km23'>២៣</a>ម្នាលអានន្ទ ចុះពួកសាវ័ក​ រាប់អានសាស្តា ដោយសចក្តីប្រតិបត្តិ​ជាអ្នក​មានពៀរ មិនរាប់អានសាស្តា ដោយសេចក្តីប្រតិបត្តិជាមិត្ត តើដូចម្តេច ។​ ម្នាល​អានន្ទ សាស្តាក្នុងលោកនេះ ជាអ្នកអនុគ្រោះ ស្វែងរកប្រយោជន៍ ប្រកបដោយ​សេចក្តី​អនុគ្រោះ ទើបសំដែងធម៌ ដល់ពួកសាវ័កថា ធម្មជាតិនេះ ប្រព្រឹត្តទៅដើម្បីប្រយោជន៍ដល់អ្នក​ទាំង​ឡាយ ធម្មជាតិនេះ ប្រព្រឹត្តទៅដើម្បី​សេចក្តីសុខ​ដល់អ្នកទាំងឡាយ ។ ឯពួកសាវ័ករបស់​សាស្តា​នោះ មិនស្តាប់ដោយ​គោរព មិនផ្ទៀង​ត្រចៀក​ស្តាប់ មិនញុំាងចិត្តដែលត្រាច់ទៅក្នុង​ទីដទៃឲតាំងនៅនឹង លះបង់លែងប្រព្រឹត្ត​តាម​​សាសនារបស់សាស្តា ។ ម្នាលអានន្ទ ពួកសាវ័ករាប់អាន​សាស្តា ដោយប្រតិបត្តិ​ជាអ្នកមានពៀរ មិនរាប់អានដោយសេចក្តី​ប្រតិបត្តិ ដើម្បីជា​មិត្ត យ៉ាងនេះឯង ។​</p>
        <p><a class='ref km' id='km24' href='#km24'>២៤</a>ម្នាលអានន្ទ ចុះពួកសាវ័ករាប់អានសាស្តា ដោយសេចក្តីប្រតិបត្តិជាមិត្ត មិនរាប់អានដោយសេចក្តីប្រតិបត្តិជាអ្នកមានពៀរ តើដូចម្តេច ។ ម្នាលអានន្ទ សាស្តាក្នុង​លោកនេះ ជាអ្នកអនុគ្រោះ ស្វែងរកប្រយោជន៍ ប្រកបដោយសេចក្តីអនុគ្រោះ ទើប​សំដែង​ធម៌ ដល់ពួកសាវ័កថា ធម្មជាតិនេះ ប្រព្រឹត្តទៅដើម្បីប្រយោជន៍ដល់អ្នកទាំងឡាយ ធម្មជាតិ​នេះ ប្រព្រឹត្តទៅដើម្បីសេចក្តីសុខដល់អ្នក​ទាំងឡាយ ។ ពួកសាវ័ក របស់សាស្តានោះ ខំប្រឹង​ស្តាប់ ផ្ទៀងត្រចៀកស្តាប់ ញុំាងចិត្តដែលត្រេចទៅ ក្នុងទីដទៃឲតាំងនៅនឹង ទាំងមិនលះបង់ លែងប្រព្រឹត្ត​តាមសាសនា របស់សាស្តា​ឡើយ ។ ម្នាលអានន្ទ​ ពួកសាវ័ករាប់អានសាស្តា ដោយសេចក្តីប្រតិបត្តិជាមិត្ត មិន​រាប់អានដោយសេចក្តីប្រតិបត្តិជាអ្នកមានពៀរ យ៉ាងនេះ​ឯង ។ ម្នាលអានន្ទ ព្រោះហេតុ​នោះ អ្នកទាំងឡាយ គួររាប់អានតថាគត ដោយសេចក្តី​ប្រតិបត្តិ​ជាមិត្តចុះ កុំរាប់អាន​តថាគត ដោយសេចក្តីប្រតិបត្តិជាអ្នកមានពៀរ​ឡើយ ការ​ប្រតិបត្តិ​ជាមិត្តនោះ នឹងប្រព្រឹត្តទៅ ដើម្បីប្រយោជន៍ ដើម្បីសេចក្តីសុខ ដល់អ្នកទាំងឡាយ អស់កាលជាអង្វែងទៅ ។ ម្នាល​អានន្ទ ស្មូនឆ្នាំង កាន់ភាជន៍​ទទឹកមិនទាន់ស្ងួត (ថ្មម​មិន​ឲបែក) យ៉ាងណា តថាគត មិនបៀតបៀនអ្នកទាំងឡាយ យ៉ាងនោះដែរ ។ ម្នាលអានន្ទ តថាគតសង្កត់សង្កិនហើយ ប្រៀនប្រដៅរឿយៗ ម្នាលអានន្ទ តថាគតបន្សាត់បង់ បំផ្លាញ​បង់នូវទោសចេញហើយ ប្រៀនប្រដៅថែមទៀត ដោយគិតថា នឹងឲអ្នកទាំងឡាយ មាន​សារៈ​គឺមគ្គផល តាំងនៅក្នុង​សន្តាន ។ លុះព្រះមានបុណ្យ បានត្រាស់ព្រះ​សូត្រ​នេះ​ចប់​ហើយ ព្រះអានន្ទមានអាយុ ក៏មាន​សេចក្តី​ពេញចិត្ត ត្រេកអរនឹងភាសិត របស់ព្រះមាន​ព្រះភាគ ដោយប្រការដូច្នេះ ។ </p>
        <p>ចប់ មហាសុញ្ញតសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>