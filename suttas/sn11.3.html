<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.3' lang='km'>
        <header>
            <ul>
            </ul>
            <h1>ធជគ្គ​សូត្រ ទី ៣</h1>
        </header>
        <p><a class='ref km' id='km៣៤២' href='#km៣៤២'>៣៤២</a>សម័យ​មួយ ព្រះមានព្រះភាគ ទ្រង់​គង់​នៅ ក្នុង​វត្ត​ជេតពន របស់​អនាថ​បិណិ្ឌក​សេដ្ឋី ជិត​ក្រុង​សាវត្ថី។ ព្រះមានព្រះភាគ ត្រាស់​ហៅ​ភិក្ខុ​ទាំងឡាយ​ក្នុង​ទី​នោះ​ថា ម្នាល​ភិក្ខុ​ទាំងឡាយ។ ពួក​ភិក្ខុ​ទាំង​នោះ ទទួល​ព្រះ​បន្ទូល​ព្រះមានព្រះភាគ​ថា ព្រះករុណា ព្រះអង្គ។</p>
        <p><a class='ref km' id='km៣៤៣' href='#km៣៤៣'>៣៤៣</a>ព្រះមានព្រះភាគ ទ្រង់​ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ រឿង​ធ្លាប់មាន​មក​ថា សង្គ្រាម​ទេវតា​និង​អសុរ បាន​ផ្គុំ​គ្នា (ប្រទល់​គ្នា) ហើយ។ ម្នាល​ភិក្ខុ​ទាំងឡាយ គ្រា​នោះ​ឯង ទេវរាជ​ឈ្មោះ​សក្កៈ ជា​ធំ​ជាង​ទេវតា​ទាំងឡាយ បាន​ហៅ​ពួក​ទេវតា ក្នុង​ឋាន​តាវត្តិង្ស​មក​ថា ម្នាល​គ្នា​យើង កាល​បើ​ពួក​ទេវតា ចូល​កាន់​សង្គ្រាម​ហើយ សេចក្ដី​ខ្លាច ​សេចក្ដី​រន្ធត់ ឬ​សេចក្ដី​ព្រឺរោម កើត​ឡើង ពួក​អ្នក​គប្បី​ក្រឡេក​មើល​ចុង​ទង់​ជ័យ​របស់​ខ្ញុំ ក្នុង​សម័យ​នោះ​ចុះ។ ព្រោះថា កាល​បើ​អ្នក​ទាំងឡាយ ក្រឡេក​មើល​ចុង​ទង់ជ័យ​របស់​ខ្ញុំ សេចក្ដី​ខ្លាច សេចក្ដី​រន្ធត់ ឬ​សេចក្ដី​ព្រឺរោម ណា នឹង​កើត​ឡើង សេចក្ដី​ខ្លាច​ជា​ដើម​នោះ មុខ​ជា​នឹង​ស្ងប់​រម្ងាប់​ទៅវិញ។ បើ​ពួក​អ្នក​មិន​ក្រឡេក​មើល​ចុង​ទង់ជ័យ​របស់​ខ្ញុំ​ទេ ក៏​ត្រូវ​តែ​ក្រឡេក​មើល​ចុង​ទង់ជ័យ នៃ​ទេវរាជ​ឈ្មោះ​បជាបតិ​ចុះ។ ព្រោះថា កាល​បើ​ពួក​អ្នក​ក្រឡេក​មើល​ចុង​ទង់ជ័យ នៃ​ទេវរាជ​ឈ្មោះ​បជាបតិ សេចក្ដី​ខ្លាច សេចក្ដី​រន្ធត់ ឬ​សេចក្ដី​ព្រឺរោម ណា នឹង​កើត​ឡើង សេចក្ដី​ខ្លាច​ជាដើម​នោះ នឹង​ស្ងប់រម្ងាប់​ទៅវិញ​បាន។ បើ​អ្នក​ទាំងឡាយ មិន​ក្រឡេក​មើល​ចុង​ទង់ជ័យ នៃ​ទេវរាជឈ្មោះ​បជាបតិ​ទេ ក៏​ត្រូវ​ក្រឡេក​មើល​ចុង​ទង់ជ័យ នៃ​ទេវរាជ ឈ្មោះ​វរុណៈ។ ព្រោះថា កាលបើ​ពួក​អ្នក​ក្រឡេក​មើល​ចុង​ទង់ជ័យ នៃ​ទេវរាជ ឈ្មោះ​វរុណៈ សេចក្ដី​ខ្លាច សេចក្ដី​រន្ធត់ ឬ​សេចក្ដី​ព្រឺរោម ណា នឹង​កើត​ឡើង សេចក្ដី​ខ្លាច​ជា​ដើម​នោះ នឹង​ស្ងប់រម្ងាប់​ទៅវិញ។ បើ​ពួក​អ្នក​មិន​ក្រឡេក​មើល​ចុង​ទង់ជ័យ នៃ​ទេវរាជ​ឈ្មោះ​វរុណ​ទេ ត្រូវ​តែ​ក្រឡេក​មើល​ចុង​ទង់ជ័យ​នៃ​ទេវរាជ ឈ្មោះ​ឦសានៈ។ ព្រោះថា កាល​បើ​ពួក​អ្នក​ក្រឡេក​មើល​ចុង​ទង់ជ័យ នៃ​ទេវរាជ​ឈ្មោះ​ឦសានៈ សេចក្ដី​ខ្លាច សេចក្ដី​រន្ធត់ ឬ​សេចក្ដី​ព្រឺរោម ណា នឹង​កើត​ឡើង សេចក្ដី​ខ្លាច​ជាដើម​នោះ នឹង​ស្ងប់​រម្ងាប់​ទៅវិញ។ ម្នាល​ភិក្ខុ​ទាំងឡាយ កាល​បើ​ពួក​ទេវតា​ក្រឡេក​មើល​ចុង​ទង់ជ័យ​នោះ នៃ​ទេវរាជ​ឈ្មោះ​សក្កៈ ជា​ធំ​ជាង​ទេវតា​ទាំងឡាយ​ក្ដី​ ក្រឡេក​មើល​ចុង​ទង់ជ័យ នៃ​ទេវរាជ​ឈ្មោះ​បជាបតិ​កី្ត ក្រឡេក​មើល​ចុង​ទង់ជ័យ​ នៃ​ទេវរាជ​ឈ្មោះ​វរុណៈ​កី្ត ក្រឡេក​មើល​ចុង​ទង់ជ័យ នៃ​ទេវរាជ​ឈ្មោះ​ឦសានៈ​កី្ត សេចក្ដី​ខ្លាច សេចក្ដី​រន្ធត់ ឬ​សេចក្ដី​ព្រឺរោម ណា នឹង​កើត​ឡើង សេចក្ដី​ខ្លាច​ជាដើម​នោះ ក៏​នឹង​ស្ងប់រម្ងាប់ ជួនកាល​មិន​ស្ងប់រម្ងាប់​ក៏​មាន​ខ្លះ សេចក្ដី​នោះ ព្រោះ​ហេតុ​អ្វី ម្នាល​ភិក្ខុ​ទាំងឡាយ ព្រោះថា សក្កទេវានមិន្ទ មិន​ទាន់​ប្រាស​ចាក​រាគៈ មិន​ទាន់​ប្រាស​ចាក​ទោសៈ មិន​ទាន់​ប្រាស​ចាក​មោហៈ ជា​អ្នក​នៅ​ខ្លាច នៅ​រន្ធត់ នៅ​តក់​ស្លុត រត់​ចេញ​នៅ​ឡើយ។</p>
        <p><a class='ref km' id='km៣៤៤' href='#km៣៤៤'>៣៤៤</a>ម្នាល​ភិក្ខុ​ទាំងឡាយ ចំណែក​តថាគត ពោល​យ៉ាង​នេះ​ថា ម្នាល​ភិក្ខុ​ទាំងឡាយ បើ​ពួក​អ្នក​នៅ​ក្នុង​ព្រៃ ឬ​នៅ​ទៀប​គល់​ឈើ ឬ​នៅ​ក្នុង​ផ្ទះ​ស្ងាត់ សេចក្ដី​ខ្លាច​កី្ត សេចក្ដី​រន្ធត់​កី្ត សេចក្ដី​ព្រឺរោម​កី្ត កើត​ឡើង ពួក​អ្នក​គប្បី​រឭក​រឿយ ៗ នូវ​តថាគត ក្នុងសម័យ​នោះ​ថា ព្រះមានព្រះភាគ​អង្គ​នោះ ជា​ព្រះ​អរហន្ត​សម្មាសម្ពុទ្ធ បរិបូណ៌​ដោយ​វិជ្ជា​និង​ចរណៈ ជា​ព្រះ​សុគត ទ្រង់​ជ្រាប​ច្បាស់​នូវ​លោក ព្រះអង្គ​ប្រសើរ​បំផុត​ជា​សារថី ទូន្មាន​នូវ​បុរស ជា​សាស្ដា​នៃ​ទេវតា​និង​មនុស្ស ជា​ព្រះពុទ្ធ ទ្រង់​ចែក​នូវ​ធម៌។ ម្នាល​ភិក្ខុ​ទាំងឡាយ ព្រោះថា បើ​ពួក​អ្នក​រលឹក​រឿយ ៗ នូវ​តថាគត សេចក្ដី​ខ្លាច​កី្ត សេចក្ដី​រន្ធត់​កី្ត សេចក្ដី​ព្រឺរោម​ក្ដី ណា នឹង​កើត​ឡើង សេចក្ដី​ខ្លាច​ជាដើម​នោះ មុខ​ជា​ស្ងប់រម្ងាប់​ទៅ។ បើ​ពួក​អ្នក​មិន​រឭក​រឿយ ៗ នូវ​តថាគត​ទេ គប្បី​រឭក​រឿយ ៗ នូវ​ព្រះធម៌​ជា​ធម៌​ដែល​ព្រះមានព្រះភាគ ទ្រង់​ត្រាស់​សម្តែង​ហើយ​ដោយ​ល្អ ជា​ធម៌​ដែល​ព្រះ​អរិយ​បុគ្គល គប្បី​ឃើញ​ច្បាស់​ដោយ​ខ្លួនឯង ជា​ធម៌​ឲ្យ​ផល​មិន​រង់ចាំ​កាល ជា​ធម៌​ដែល​ព្រះ​អរិយ​បុគ្គល គួរ​ហៅ​បុគ្គល​ដទៃ ឲ្យ​ចូល​មក​មើល​បាន ជា​ធម៌​ដែល​ព្រះ​អរិយ​បុគ្គល គួរ​បង្អោន​ចូល​មក​ទុក​ក្នុង​ចិត្ត​បាន ជា​ធម៌​ដែល​វិញ្ញូ​ជន​ទាំងឡាយ គប្បី​ដឹង​ច្បាស់​ក្នុង​ចិត្ត​នៃ​ខ្លួន។ ម្នាល​ភិក្ខុ​ទាំងឡាយ ព្រោះថា កាលបើ​អ្នក​ទាំងឡាយ រឭក​រឿយៗ នូវ​ធម៌ សេចក្ដី​ខ្លាច សេចក្ដី​រន្ធត់ ឬ​សេចក្ដី​ព្រឺរោម ណា នឹង​កើត​ឡើង សេចក្ដី​ខ្លាច​ជាដើម​នោះ មុខជា​នឹង​ស្ងប់រម្ងាប់​ទៅ​បាន។ បើ​អ្នក​ទាំងឡាយ​មិន​រឭក​នូវ​ធម៌​ទេ គប្បី​រឭក​នូវ​សង្ឃ​ថា ព្រះសង្ឃ​សាវ័ក​នៃ​ព្រះមានព្រះភាគ លោក​ប្រតិបត្តិ​ហើយ​ដោយ​ប្រពៃ ព្រះសង្ឃ​សាវ័ក​នៃ​ព្រះមានព្រះភាគ លោក​ប្រតិបត្តិ​ហើយ​ដោយ​ត្រង់ ព្រះសង្ឃ​សាវ័ក​នៃ​ព្រះមានព្រះភាគ​ លោកប្រតិបត្តិ​ហើយ​ដើម្បី​ព្រះនិព្វាន ព្រះសង្ឃ​សាវ័ក​នៃ​ព្រះមានព្រះភាគ​ លោក​ប្រតិបត្តិ​ហើយ​ដោយ​ត្រឹមត្រូវ ព្រះសង្ឃ​សាវ័ក​នៃ​ព្រះមានព្រះភាគ រាប់​ជា​គូ​នៃ​បុរស មាន ៤ គូ​រាប់​រៀង​ជា​បុរស​បុគ្គល មាន ៨ ព្រះសង្ឃ​សាវ័ក​នៃ​ព្រះមានព្រះភាគ​នុ៎ះ លោក​គួរ​ទទួល​នូវ​គ្រឿង​បូជា គួរ​ទទួល​នូវ​អាគន្តុក​ទាន គួរ​ទទួល​ទក្ខិណាទាន គួរ​ដល់អញ្ជលិកម្ម ជា​បុញ្ញក្ខេត្ត​ប្រសើរ​បំផុត របស់​សត្វ​លោក។ ម្នាល​ភិក្ខុ​ទាំងឡាយ ព្រោះថា បើ​អ្នក​ទាំងឡាយ​រឭក​នូវ​សង្ឃ សេចក្ដី​ខ្លាច សេចក្ដី​រន្ធត់ ឬ​សេចក្ដី​ព្រឺរោម ណា នឹង​កើត​ឡើង​ សេចក្ដី​ខ្លាច​ជា ដើម​នោះ មុខ​ជា​នឹង​ស្ងប់រម្ងាប់​ទៅ​បាន សេចក្ដី​នោះ ព្រោះ​ហេតុអ្វី ម្នាល​ភិក្ខុ​ទាំងឡាយ ព្រោះថា តថាគត​ជា​អរហន្ត​សម្មាសម្ពុទ្ធ ប្រាសចាក​រាគៈ ប្រាសចាក​ទោសៈ ប្រាសចាក​មោហៈ មិន​ខ្លាច មិន​រន្ធត់ មិន​តក់ស្លុត មិន​រត់​ចេញ​ទេ។</p>
        <p><a class='ref km' id='km៣៤៥' href='#km៣៤៥'>៣៤៥</a>ព្រះមានព្រះភាគ បាន​ត្រាស់​ព្រះពុទ្ធដីកា​នេះ លុះ​ព្រះ​សុគត ត្រាស់​នូវ​ព្រះពុទ្ធដីកា​នេះ​ហើយ លំដាប់នោះ ព្រះ​សាស្ដា​ទ្រង់​ត្រាស់​ព្រះពុទ្ធ​ដីកា​​​​នេះ តទៅទៀត​ថា</p>
        <p>ម្នាល​ភិក្ខុ​ទាំងឡាយ កាលបើ​អ្នក​រាល់​គ្នា​នៅ​ក្នុង​ព្រៃ ឬ​ទៀប​គល់​ឈើ ឬ​ក្នុង​ផ្ទះ​ស្ងាត់ គប្បី​រឭក​រឿយៗ នូវ​ព្រះសម្ពុទ្ធ​ភ័យ​នឹង​មិន​មាន​ដល់​ពួក​អ្នក​ទេ បើ​អ្នក​ទាំងឡាយ មិន​បាន​រឭក​នូវ​ព្រះពុទ្ធ ដែល​ជា​ធំ​បំផុត​ក្នុង​លោក ​ជា​នរៈ​អង់​អាច​ទេ គប្បី​រឭក​ធម៌ ជា​ធម៌​ស្រោចស្រង់​សត្វ ដែល​តថាគត​សម្តែង​ល្អ​ហើយ បើ​អ្នក​ទាំងឡាយ មិន​បាន​រឭក​ធម៌ ជា​ធម៌​ស្រោចស្រង់​សត្វ ដែល​តថាគត សម្តែង​ល្អ​ហើយ​ទេ គប្បី​រឭក​សង្ឃ ជា​បុញ្ញក្ខេត្ត​ប្រសើរ​បំផុត (របស់​សត្វ​លោក​ចុះ) ម្នាល​ភិក្ខុ​ទាំងឡាយ កាលបើ​អ្នក​រាល់​គ្នា​រឭក​ព្រះពុទ្ធ ព្រះធម៌ ព្រះសង្ឃ​យ៉ាង​នេះ ភ័យ​កី្ត សេចក្ដី​រន្ធត់​ក្ដី សេចក្ដី​ព្រឺរោម​ក្ដី នឹង​មិន​មាន​ឡើយ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>