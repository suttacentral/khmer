<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn112' lang='km'>
        <header>
            <ul>
            </ul>
            <h1>ឆវិសោធនសូត្រ ទី ២</h1>
        </header>
        <p><a class='ref km' id='km១៦៦' href='#km១៦៦'>១៦៦</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ គង់​នៅក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ ក្នុងទី​នោះ​​ឯង ព្រះមានព្រះភាគ ទ្រង់ត្រាស់ហៅពួកភិក្ខុមកថា ម្នាលភិក្ខុទាំង​ឡាយ ។ ភិក្ខុ​ទាំង​នោះ បានទទួលព្រះពុទ្ធដីការបស់ព្រះមានព្រះភាគថា បពិត្រព្រះអង្គដ៏​ចម្រើន ។</p>
        <p><a class='ref km' id='km១៦៧' href='#km១៦៧'>១៦៧</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ ភិក្ខុក្នុង​សាសនានេះ និយាយអួតអរហត្តផលចំពោះភិក្ខុទាំងឡាយថា ខ្ញុំដឹង​ច្បាស់ថា ជាតិអស់ហើយ ព្រហ្មចរិយៈ ខ្ញុំបានប្រព្រឹត្តហើយ សោឡសកិច្ច ខ្ញុំបានធ្វើរួច​ហើយ មិនមានកិច្ចអ្វីក្រៅពីនេះទៀតទេ ។ ម្នាលភិក្ខុទាំងឡាយ ភិក្ខុមិនត្រូវ​ត្រេកអរ មិនត្រូវហាមឃាត់ភាសិតរបស់ភិក្ខុនោះទេ ។ បើភិក្ខុ​មិន​ត្រេកអរ មិនហាមឃាត់ហើយ ត្រូវសួរប្រស្នាទៅវិញថា ម្នាលអាវុសោ វោហារ ៤ ម៉ាត់​នេះ ព្រះមានព្រះភាគអរហន្តសម្មាសម្ពុទ្ធអង្គនោះ ទ្រង់ជ្រាប ទ្រង់ឃើញ ទ្រង់​សម្តែងទុកមកដោយប្រពៃហើយ វោហារ ៤ ម៉ាត់ តើដូច​ម្តេច គឺភាវៈនៃបុគ្គល​និយាយថាឃើញក្នុងរូបារម្មណ៍ដែលឃើញហើយ ១ ភាវៈនៃ​បុគ្គលនិយាយថាឮ​ក្នុងសទ្ទារម្មណ៍ដែលឮហើយ ១ ភាវៈនៃបុគ្គល​និយាយ​ថាទទួលរសារម្មណ៍ដែល​បានទទួលហើយ ១ ភាវៈនៃបុគ្គល​និយាយ​ថា​ដឹងច្បាស់ក្នុងអារម្មណ៍ដែលដឹងច្បាស់​ហើយ ១ ម្នាលអាវុសោ វោហារ​ទាំង ៤ ម៉ាត់នេះឯង ដែលព្រះមានព្រះភាគ​សម្មាសម្ពុទ្ធអង្គនោះ ទ្រង់ជ្រាប ទ្រង់ឃើញ ទ្រង់សម្តែងទុកមកហើយដោយ​ប្រពៃ ។ ភិក្ខុនោះ សួរថាចុះ​លោកមានអាយុដឹងដូចម្តេចខ្លះ ឃើញដូចម្តេចខ្លះ បានជាចិត្ត រួចស្រឡះ​ចាកអាសវៈទាំងឡាយ មិនប្រកាន់ក្នុងវោហារទាំង ៤ ម៉ាត់​នេះឯង ។</p>
        <p><a class='ref km' id='km១៦៨' href='#km១៦៨'>១៦៨</a>ម្នាលភិក្ខុទាំងឡាយ ភិក្ខុជាខីណាស្រព អ្នកមានព្រហ្មចរិយៈ​ប្រព្រឹត្តហើយ មានកិច្ចការធ្វើរួចហើយ មានភារៈដាក់ចុះហើយ មាន ប្រយោជន៍​សម្រាប់​ខ្លួនសម្រេចហើយ មានភវសញ្ញោជនៈអស់ហើយ រួច​ស្រឡះចាក​អកុសលធម៌ ព្រោះដឹងដោយប្រពៃ រមែងមានអនុធម៌នេះ ដើម្បី​ព្យាករណ៍ថា ម្នាលអាវុសោ ខ្ញុំមិនលុះ មិនលិចលង់ មិនអាស្រ័យ មិនជាប់ចំពាក់នៅក្នុង​អារម្មណ៍ដែលឃើញហើយទេ រួចស្រឡះចាកកាម-រាគៈ ប្រាចាកយោគៈ ឥតមាន​ចិត្តរពើតរពើងឡើយ ម្នាលអាវុសោ ខ្ញុំ (មិន​​លុះ) ក្នុងរសារម្មណ៍ដែល​ទទួល​ហើយទេ . . . ម្នាលអាវុសោ ខ្ញុំ (មិន​លុះ) ក្នុងសទ្ទារម្មណ៍ដែលឮហើយ​ទេ . . . ម្នាលអាវុសោ ខ្ញុំមិនលុះ មិនលិច​លង់ មិនអាស្រ័យ មិនជាប់ចំពាក់នៅក្នុង​អារម្មណ៍ដែលដឹងច្បាស់ហើយទេ រួចស្រឡះចាកកាមរាគៈ ប្រាសចាក​យោគៈ ឥតមានចិត្តរពើតរពើងឡើយ ម្នាលអាវុសោ ខ្ញុំដឹងយ៉ាងនេះ ឃើញ​យ៉ាងនេះ បានជាចិត្តរួចស្រឡះចាក​អាសវធម៌​ទាំងឡាយ មិនប្រកាន់ក្នុង​វោហារទាំង ៤ ម៉ាត់នេះឯង ។ ម្នាលភិក្ខុ​ទាំងឡាយ ភិក្ខុត្រូវត្រេកអរ អនុមោទនា នូវភាសិតរបស់ភិក្ខុនោះថា សាធុ ដូច្នេះ ។ លុះភិក្ខុត្រេកអរ អនុមោទនានូវ​ភាសិត​ថា សាធុ ដូច្នេះហើយ ត្រូវ​សួរ​ប្រស្នាតទៅទៀតថា​ ម្នាលអាវុសោ ឧបាទានក្ខន្ធ ៥ នេះ ព្រះមានព្រះភាគ អរហន្តសម្មាសម្ពុទ្ធអង្គនោះ ទ្រង់ជ្រាប ទ្រង់​ឃើញ ទ្រង់សម្តែងទុកមក​ហើយ​ដោយប្រពៃ ឧបាទានក្ខន្ធទាំង ៥ តើដូចម្តេចខ្លះ គឺ​រូបូបាទានក្ខន្ធ ១ វេទនូ-បាទានក្ខន្ធ ១ សញ្ញូបាទានក្ខន្ធ ១ សង្ខារូបាទានក្ខន្ធ ១ វិញ្ញាណូបាទានក្ខន្ធ ១ ម្នាលអាវុសោ ឧបាទានក្ខន្ធទាំង ៥ នេះ ដែលព្រះមាន​ព្រះភាគ​អរហន្ត​សម្មាសម្ពុទ្ធអង្គនោះ ទ្រង់ជ្រាប ទ្រង់ឃើញ ទ្រង់សម្តែងទុកមក​ហើយ​ដោយ​ប្រពៃ ។ ចុះលោកមានអាយុ ដឹងដូចម្តេច ឃើញដូចម្តេច បានជា​ចិត្តរួច​ស្រឡះចាកអាសវៈទាំងឡាយ មិនប្រកាន់ក្នុងឧបាទានក្ខន្ធទាំង ៥ នេះ ។</p>
        <p><a class='ref km' id='km១៦៩' href='#km១៦៩'>១៦៩</a>ម្នាលភិក្ខុទាំងឡាយ ភិក្ខុជាខណាស្រព អ្នកមាន​ព្រហ្មចរិយៈ​ប្រព្រឹត្ត​ស្រេចហើយ មានកិច្ចការធ្វើស្រេចហើយ មានភារៈដាក់ចុះហើយ មាន​ប្រយោជន៍ចំពោះខ្លួនសម្រេចហើយ មានភវសញ្ញោជនៈអស់ហើយ មាន​ចិត្តផុត​ស្រឡះហើយ ព្រោះដឹងនូវធម៌ដោយប្រពៃ រមែងមានអនុធម៌​នេះ​ដើម្បីព្យាករណ៍​ថា ម្នាលអាវុសោ ខ្ញុំដឹងច្បាស់នូវរូបថា មានកម្លាំងថយ ដល់នូវសេចក្តីវិនាស មិនជាទីត្រេអរ ហើយដឹងច្បាស់ថា ការប្រកាន់មាំ ការអធិដ្ឋាន ការចូលចិត្តស៊ប់ និងការដេកនៅរបស់ចិត្តណា ក្នុងរូប ចិត្ត​របស់​ខ្ញុំ ផុតស្រឡះព្រោះអស់ទៅ ព្រោះនឿយណាយ ព្រោះរលត់ ព្រោះលះបង់ ព្រោះកំចាត់បង់ នូវសេចក្តី​ប្រកាន់​មាំជាដើមនោះ ម្នាលអាវុសោ ខ្ញុំ (ដឹង​ច្បាស់) នូវវេទនា . . . ម្នាលអាវុសោ ខ្ញុំ (ដឹងច្បាស់) នូវសញ្ញា . . . ម្នាល​អាវុ-​សោ ខ្ញុំ (ដឹងច្បាស់) នូវសង្ខារទាំងឡាយ . . . ម្នាលអាវុសោ ខ្ញុំដឹងច្បាស់នូវ​វិញ្ញាណថា មានកម្លាំងថយ ដល់នូវការវិនាស មិនជាទីត្រេកអរ ហើយដឹង​ច្បាស់ថា សេចក្តីប្រកាន់មាំ ការអធិដ្ឋាន ការចូល​ចិត្តស៊ប់ និងការដេកនៅ​របស់ចិត្តណា ក្នុងវិញ្ញាណ ចិត្តរបស់ខ្ញុំក៏ផុតស្រឡះ ព្រោះអស់ទៅ ព្រោះ​នឿយ​ណាយ ព្រោះរលត់ ព្រោះលះបង់ ព្រោះកំចាត់បង់នូវ​សេចក្តីប្រកាន់​មាំជាដើមនោះ ម្នាលអាវុសោ កាលបើខ្ញុំដឹងយ៉ាងនេះ ឃើញ​យ៉ាងនេះ ចិត្ត​ក៏ផុតចាកអាសវធម៌ទាំងឡាយ ព្រោះមិនប្រកាន់មាំក្នុង​ឧបាទានក្ខន្ធទាំង ៥ នេះ ។ ម្នាលភិក្ខុទាំងឡាយ ភិក្ខុត្រូវ​​ត្រេកអរអនុមោទនា​ចំពោះភាសិត របស់​ភិក្ខុនោះថា សាធុ ដូច្នេះ ។ លុះភិក្ខុត្រេកអរ អនុមោទនា ចំពោះភាសិតថា សាធុ ដូច្នេះហើយ ត្រូវសួរប្រស្នាតទៅទៀតថា ម្នាលអាវុសោ ធាតុ ៦ នេះ ព្រះមានព្រះភាគអរហន្តសម្មាសម្ពុទ្ធអង្គនោះជ្រាបច្បាស់ ឃើញច្បាស់ ទ្រង់ ត្រាស់សម្តែងដោយប្រពៃហើយ ធាតុទាំង ៦ តើដូចម្តេច គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ អាកាសធាតុ ១ វិញ្ញាណធាតុ ១ ម្នាលអាវុសោ ធាតុទាំង ៦ នេះឯង ដែលព្រះមានព្រះភាគអរហន្ត​សម្មា-សម្ពុទ្ធ ជ្រាបច្បាស់ ឃើញច្បាស់ ទ្រង់ត្រាស់សម្តែងដោយប្រពៃ ។ ចុះលោក​មាន​អាយុ ដឹងដូចម្តេច ឃើញដូចម្តេច បានជាចិត្តរួចស្រឡះចាក​អាសវៈ​ទាំងឡាយ ព្រោះមិនប្រកាន់ក្នុងធាតុទាំង ៦ នេះ ។</p>
        <p><a class='ref km' id='km១៧០' href='#km១៧០'>១៧០</a>ម្នាលភិក្ខុទាំងឡាយ ភិក្ខុជាខីណាស្រព ដែលមានព្រហ្មចរិយ​ធម៌​​ប្រព្រឹត្ត​គ្រប់គ្រាន់ហើយ មានកិច្ចធ្វើរួចហើយ មានភារៈដាក់ចុះហើយ មាន​ប្រយោជន៍ចំពោះខ្លួនសម្រេចហើយ មានសញ្ញោជនៈក្នុងភពអស់ហើយ មាន​ចិត្ត​ផុតស្រឡះហើយ ព្រោះដឹងនូវធម៌ដោយប្រពៃ តែងមានអនុធម៌នេះ ដើម្បី​ព្យាករណ៍ថា ម្នាលអាវុសោ​ ខ្ញុំចូលចិត្ត នូវបឋវីធាតុ ថាមិនមែនខ្លួនផង មិនចូល​ចិត្ត នូវខ្លួនដែលអាស្រ័យនៅនឹងបឋវីធាតុផង មួយទៀត សេចក្តី​ប្រកាន់មាំ ការអធិដ្ឋាន ការចូលចិត្តស៊ប់ និងការដេកនៅរបស់ចិត្តណា ដែល​អាស្រ័យនឹង​បឋវីធាតុ ខ្ញុំដឹងច្បាស់ថា ចិត្តរបស់អាត្មាអញ ផុតស្រឡះហើយ ព្រោះអស់ ព្រោះនឿយណាយ ព្រោះរលត់ ព្រោះលះបង់ ព្រោះកំចាត់បង់ នូវសេចក្តី​ប្រកាន់មាំជាដើមនោះ ម្នាលអាវុសោ ខ្ញុំចូលចិត្តនូវអាបោធាតុ . . . ម្នាល​អាវុសោ ខ្ញុំចូលចិត្តនូវតេជោធាតុ . . . ម្នាលអាវុសោ ខ្ញុំចូលចិត្តនូវ​វា-យោធាតុ . . . ម្នាលអាវុសោ ខ្ញុំចូលចិត្តនូវអាកាសធាតុ . . . ម្នាលអាវុសោ ខ្ញុំចូលចិត្តនូវ​វិញ្ញាណធាតុ ថាមិនមែនខ្លួនផង មិនចូលចិត្តខ្លួនដែលអាស្រ័យ​នៅ​នឹងវិញ្ញាណ​ធាតុផង មួយទៀត ខ្ញុំដឹងច្បាស់ថា ការប្រកាន់មាំ ការ​អធិដ្ឋាន ការចូលចិត្ត​ស៊ប់ និងការដេកនៅរបស់ចិត្តណា ដែលអាស្រ័យនឹង​វិញ្ញាណ ចិត្តរបស់ខ្ញុំផុត​ស្រឡះហើយ ព្រោះអស់ ព្រោះនឿយណាយ ព្រោះ​រលត់ ព្រោះលះបង់ ព្រោះ​កំចាត់បង់ នូវសេចក្តីប្រកាន់មាំជាដើម ម្នាល​អាវុសោ កាលបើខ្ញុំដឹងយ៉ាង​នេះ ឃើញយ៉ាងនេះហើយ ចិត្តក៏ផុតចាក​អាសវៈទាំងឡាយ ព្រោះមិនប្រកាន់​ក្នុងធាតុទាំង ៦ នេះ ។ ម្នាលភិក្ខុទាំង​ឡាយ ភិក្ខុត្រូវត្រេកអរ អនុមោទនានឹង​ភាសិតរបស់ភិក្ខុនោះថា សាធុ ដូច្នេះចុះ ។ លុះភិក្ខុត្រេកអរអនុមោទនា នូវ​ភាសិតថា សាធុ ដូច្នេះហើយ ត្រូវ​សួរប្រស្នាតទៅទៀតថា ម្នាលអាវុសោ ចុះ​អាយតនៈខាងក្នុង ខាងក្រៅ​ទាំង ៦ នេះ ដែលព្រះមានព្រះភាគអរហន្តសម្មា​សម្ពុទ្ធ ទ្រង់ជ្រាបច្បាស់ ឃើញ​ច្បាស់ ទ្រង់សម្តែងដោយប្រពៃហើយ អាយតនៈ ៦ តើដូចម្តេច គឺចក្ខុ ១ រូប ១ សោតៈ ១ សទ្ទៈ ១ ឃានៈ ១ គន្ធៈ ១ ជីវ្ហា ១ រសៈ ១ កាយៈ ១ ផោដ្ឋព្វៈ ១ មនៈ ១ ធម្មៈ ១ ម្នាលអាវុសោ អាយតនៈខាងក្នុងខាងក្រៅ ៦ នេះ​ហើយ ដែលព្រះមានព្រះភាគ អរហន្តសម្មាសម្ពុទ្ធ ទ្រង់ជ្រាប​ច្បាស់ ឃើញ​ច្បាស់ ទ្រង់ត្រាស់សម្តែងដោយប្រពៃហើយ ។ ភិក្ខុសួរថា ចុះ​លោក​មានអាយុ ដឹងដូចម្តេច ឃើញដូចម្តេច ទើបចិត្តផុតស្រឡះចាកអសវៈ​ទាំង​ឡាយ ព្រោះ​មិនប្រកាន់ក្នុងអាយតនៈខាងក្នុង ៦ ខាងក្រៅ ៦ នេះ ។</p>
        <p><a class='ref km' id='km១៧១' href='#km១៧១'>១៧១</a>ម្នាលភិក្ខុទាំងឡាយ ភិក្ខុជាខីណាស្រព ដែលមានព្រហ្មចរិយ​ធម៌ ប្រព្រឹត្តគ្រប់គ្រាន់ហើយ មានកិច្ចធ្វើស្រេចហើយ មានភារៈដាក់ចុះ​ហើយ មានប្រយោជន៍ចំពោះខ្លួន សម្រេចហើយ មានភវសញ្ញោជនៈ​អស់​ហើយ មានចិត្ត​រួចស្រឡះហើយ ព្រោះដឹងនូវធម៌ដោយប្រពៃ តែងមានអនុ-​ធម៌​នេះ ដើម្បី​ព្យាករណ៍ថា ម្នាលអាវុសោ ខ្ញុំដឹងច្បាស់ថា ឆន្ទៈ រាគៈ នន្ទិ តណ្ហា សេចក្តី​ប្រកាន់មាំ ការអធិដ្ឋាន ការចូលចិត្តស៊ប់ និងការដេកនៅ​របស់​ចិត្តណា ក្នុងចក្ខុ ក្នុងរូប ក្នុងចក្ខុវិញ្ញាណ ក្នុងធម្មារម្មណ៍ទាំងឡាយ ដែល​បុគ្គល​គប្បីដឹង​ច្បាស់ដោយចក្ខុវិញ្ញាណ ចិត្តរបស់អាត្មាអញ ក៏ផុតស្រឡះ​ហើយ ព្រោះអស់ ព្រោះនឿយណាយ ព្រោះរលត់ ព្រោះលះបង់ ព្រោះ​កំចាត់បង់ នូវសភាវៈមាន​ឆន្ទៈជាដើមនោះ ម្នាលអាវុសោ ខ្ញុំដឹងច្បាស់ថា ឆន្ទៈ រាគៈ នន្ទិ តណ្ហា សេចក្តី​ប្រកាន់មាំ ការអធិដ្ឋាន ការចូលចិត្តស៊ប់ និង​ការដេកនៅ របស់ចិត្តណាៗ ក្នុង​សោតៈ ក្នុងសទ្ទៈ ក្នុងសោតវិញ្ញាណ . . . ក្នុងឃានៈ ក្នុងគន្ធៈ ក្នុងឃានវិញ្ញាណ . . . ក្នុងជីវ្ហា ក្នុងរសៈ ក្នុងជីវ្ហាវិញ្ញាណ . . . ក្នុងកាយ ក្នុងផោដ្ឋព្វៈ ក្នុងកាយ​វិញ្ញាណ . . . ក្នុងមនៈ ក្នុងធម្មៈ ក្នុង​មនោវិញ្ញាណ ក្នុងធម៌ទាំងឡាយ ដែលបុគ្គល​ត្រូវដឹងដោយមនោវិញ្ញាណ ចិត្តរបស់អាត្មាអញ ក៏ផុតស្រឡះ ព្រោះអស់ ព្រោះ​នឿយណាយ ព្រោះ​រលត់ ព្រោះលះបង់ ព្រោះកំចាត់បង់ នូវឆន្ទៈជាដើមនោះ ម្នាលអាវុសោ កាលបើខ្ញុំដឹងច្បាស់យ៉ាងនេះ ឃើញយ៉ាងនេះហើយ ចិត្តរបស់ខ្ញុំ ក៏រួចចាក​អាសវៈទាំងឡាយ ព្រោះមិនប្រកាន់នូវអាយតនៈ ខាងក្នុង ៦ ខាង​ក្រៅ ៦ នេះឡើយ ម្នាលភិក្ខុ​ទាំងឡាយ ភិក្ខុត្រូវត្រេកអរ អនុមោទនា នឹងភាសិត​របស់ភិក្ខុនោះថា សាធុ ដូច្នេះចុះ ។ លុះភិក្ខុត្រេកអរ អនុមោទនា នឹង​ភាសិត​ថា សាធុ ដូច្នេះហើយ ត្រូវសួរប្រស្នាតទៅ​ទៀតថា ចុះលោកមានអាយុ ដឹង​ដូចម្តេច ឃើញដូចម្តេច បានជាលោកដកនូវអហង្ការមានានុស័យ និង​មមង្ការ​តណ្ហានុស័យ ក្នុងកាយដែលប្រកបដោយវិញ្ញាណនេះផង ក្នុងនិមិត្ត​ទាំងអស់ជា​ខាងក្រៅនេះផង ។</p>
        <p><a class='ref km' id='km១៧២' href='#km១៧២'>១៧២</a>ព្រះអង្គត្រាស់ថា ម្នាលភិក្ខុទាំងឡាយ ភិក្ខុជាខីណាស្រព ដែល​មាន​ព្រហ្មចរិយធម៌ប្រព្រឹត្តគ្រប់គ្រាន់ហើយ មានកិច្ចការធ្វើរួចហើយ មានភារៈ​ដាក់ចុះហើយ មានប្រយោជន៍របស់ខ្លួនសម្រេចហើយ មានភវ-សញ្ញោជនៈអស់​រលីងហើយ មានចិត្តផុតហើយ ព្រោះដឹងធម៌ដោយប្រពៃ តែងមានអនុធម៌នេះ ដើម្បីព្យាករណ៍ថា ម្នាលអាវុសោ កាលពីដើម ខ្ញុំនៅជា​គ្រហស្ថ ព្រះតថាគតក្តី សាវ័កព្រះតថាគតក្តី តែងសម្តែងធម៌ដល់ខ្ញុំនោះ លុះ​​ខ្ញុំស្តាប់ធម៌នោះហើយ ក៏​បាននូវសទ្ធាចំពោះព្រះតថាគត ។ ខ្ញុំនោះ​បរិបូណ៌​ដោយការបាននូវសទ្ធា នោះ​ហើយ ក៏ពិចារណាឃើញដូច្នេះថា ឃរាវាស ចង្អៀតណាស់ ជាផ្លូវបង្ហូរនូវ​ធូលីគឺរាគៈ បព្វជ្ជា ទើបមានទំនេរ​ច្រើន កាលបើអាត្មាអញ នៅគ្រប់គ្រងផ្ទះ​ហើយ មិនងាយនឹងប្រព្រឹត្ត​ព្រហ្មចារ្យ​ ឲ្យបរិបូណ៌ដោយចំណែកមួយ ឲ្យបរិសុទ្ធ​ដោយចំណែកមួយ ដូច​ជាស័ង្ខដែលបុគ្គលដុសខាតបានឡើយ បើដូច្នោះ មាន​តែអាត្មាអញកោរ​សក់ ពុកមាត់ ពុកចង្កា ហើយស្លៀកសំពត់កាសាយៈ ចេញ​ចាកផ្ទះ ចូលទៅ​កាន់ផ្នួស ។ ម្នាលអាវុសោ លុះសម័យខាងក្រោយមក ខ្ញុំនោះ បានលះបង់ គំនរទ្រព្យតិចក្តី លះបង់គំនរទ្រព្យច្រើនក្តី លះបង់ញាតិវង្សតិចក្តី លះបង់​ញាតិ​វង្ស​ច្រើនក្តី ហើយកោរសក់ ពុកមាត់ ពុកចង្កា ស្លៀកសំពត់​កាសាយៈ ចេញចាកផ្ទះ ចូលទៅកាន់ផ្នួស ។ លុះខ្ញុំបានបួសយ៉ាងនេះហើយ ក៏បរិបូណ៌​ដោយសិក្ខានិងសាជីវៈរបស់ភិក្ខុ លះបង់បាណាតិបាត វៀរចាក​បាណាតិ​-បាត ដាក់ចុះនូវអាជ្ញា ដាក់ចុះនូវសាស្ត្រា ជាអ្នកអៀនខ្មាស់ មានចិត្ត​អាណិតអាសូរ និងមានសេចក្តីអនុគ្រោះដល់សត្វដោយប្រយោជន៍ ។ ជាអ្នក​លះបង់នូវអទិន្នាទាន វៀរចាកអទិន្នាទាន កាន់យកតែទ្រព្យដែលគេឲ្យ ប្រាថ្នា​​ចំពោះតែទ្រព្យដែលគេឲ្យ មានខ្លួនដ៏ស្អាត មិនមែនជាអ្នកល្មួច ។ ជា​អ្នកលះបង់​នូវអព្រហ្មចិរិយធម៌ គឺធម៌មិនប្រសើរ ប្រព្រឹត្តនូវធម៌ដ៏ប្រសើរ ជាអ្នកចៀសវាង វៀរស្រឡះចាកមេថុន ដែលជាធម៌សម្រាប់អ្នកស្រុក ។ ជាអ្នកលះបង់​មុសាវាទ វៀរចាកមុសាវាទ និយាយតែពាក្យពិត តនូវពាក្យ​ពិត ជាអ្នកទៀង​ត្រង់ គួរគេជឿបាន មិននិយាយបំភ្លាត់សត្វលោកឡើយ ។ ជាអ្នកលះបង់​បិសុណវាចា វៀរចាកបិសុណវាចា គឺឮសំដីអំពីសំណាក់​ជន​នេះ មិនបា្រប់​ដល់ជនឯណោះ ដើម្បីនឹងបំបែកជនទាំងពីរនេះឡើយ ឬឮ​ពីសំណាក់អ្នក​ឯណោះ មិនយកមកនិយាយប្រាប់អ្នកនេះ ដើម្បីបំបែក ជន​ឯណោះឡើយ តែង​តែជួយបង្រួបបង្រួម នូវពួកជនដែលបែកបាក់គ្នា​ហើយ​ផង ជាអ្នកជួយទំនុក​បម្រុងនូវពួកជនដែលត្រូវការនឹងប្រយោជន៍ផង ជាអ្នក​ត្រេកអរនឹងសេចក្តី​ព្រមព្រៀង ពេញចិត្តនូវសេចក្តីព្រមព្រៀង ចូលចិត្តនឹង​សេចក្តី​ព្រមព្រៀង និយាយតែពាក្យដែលនាំឲ្យកើត សេចក្តីព្រមព្រៀងដូច្នេះ​ឯង ។ ជាអ្នកលះបង់​ផរុសវាចា វៀរចាកផរុសវាចា វាចាណាមិនមានទោស ជាសុខដល់ត្រចៀក គួរឲ្យស្រឡាញ់ គួរឲ្យតម្កល់ទុកក្នុងហឫទ័យ ជាសំដី​អ្នក​ក្រុង ជាទីស្រឡាញ់​ដល់ជនច្រើន ជាទីពេញចិត្តដល់ជនច្រើន ក៏​និយាយ​តែវាចាមានសភាពដូច្នោះ ។ លះបង់សម្ផប្បលាបៈ វៀរចាក​សម្ផប្បលាបៈ និយាយតាមកាល និយាយតែ​ពាក្យពិត និយាយតែពាក្យនាំឲ្យកើត​ប្រយោជន៍ និយាយពីធម៌ និយាយពីវិន័យ និយាយតែពាក្យដែលគួរឲ្យគេ​តម្កល់ទុកក្នុងចិត្ត និយាយតែពាក្យមានគ្រឿង​អាងតាមកាល ពាក្យមានទី​បំផុត ពាក្យមានប្រយោជន៍ ។ ខ្ញុំនោះ ជាអ្នកវៀរ​ចាកការផ្តិលផ្តាច់​នូវ​ពិជគាមនិងភូតគាម ជាអ្នកបរិភោគភត្តតែម្តង វៀរចាក​ការបរិភោគក្នុងរាត្រី វៀរចាកការបរិភោគក្នុងវេលាវិកាល វៀរចាក​ការរាំ ច្រៀង ប្រគំ និងការ​មើល​នូវល្បែងដែលជាសត្រូវដល់កុសលធម៌ វៀរចាកការប្រដាប់តាក់តែង ស្អិតស្អាង (រាងកាយ) ដោយផ្កាកម្រង គ្រឿង​ក្រអូប និងគ្រឿងលាបផ្សេងៗ វៀរចាកការដេកអង្គុយលើសេនាសនៈដ៏ខ្ពស់ និងសេនាសនៈដ៏ប្រសើរ វៀរ​ចាកការទទួលមាសនិងប្រាក់ វៀរចាកការទទួល​ស្រូវស្រស់ វៀរចាកការ​ទទួល​សាច់ឆៅ វៀរចាកការទទួលស្រីនិងក្មេងស្រី វៀរ​ចាកការទទួលខ្ញុំស្រី​និង​ខ្ញុំប្រុស វៀរចាកការទទួលពពែនិងចៀម វៀរចាក​ការ​ទទួលមាន់និងជ្រូក វៀរចាកការទទួលដំរីគោសេះឈ្មោលនិងសេះញី វៀរ​ចាក​ការទទួលស្រែនិង​ចំការ វៀរចាកការប្រកបកិច្ចជាទូតនាំសំបុត្រទៅមក វៀរ​ចាកការលក់ដូរ វៀរចាកការឆបោកដោយជញ្ជីង ឆបោកដោយភាជន៍​មាស ឆបោកដោយ រង្វាស់ ជាអ្នកវៀរចាកការសើរើ បញ្ឆោត បន្លំ កោងកាច វៀរចាក​ការកាត់ (នូវអាវយវៈមានជាដៃជាជើង) សម្លាប់ចាប់ចង ធ្វើមនុស្ស​ឲ្យ​វង្វេងផ្លូវ ប្លន់​កំហែងយកទ្រព្យ ។ ខ្ញុំនោះ ជាអ្នកសន្តោស ដោយចីវរជាគ្រឿង​រក្សាកាយ ដោយបិណ្ឌបាតជាគ្រឿងរក្សាផ្ទៃ បើដើរចេញទៅទីណាៗ ក៏កាន់​យកតែចីវរ​និងបិណ្ឌបាតនោះដើរចេញទៅ ។ ដូចសត្វបក្សី ហើរទៅកាន់ទីណាៗ ដោយ​សាតែស្លាបនិងរោមរបស់ខ្លួនប៉ុណ្ណោះ យ៉ាងណា ម្នាលអាវុសោ ខ្ញុំជា​អ្នក​សន្តោស ដោយចីវរជាគ្រឿងរក្សាកាយ ដោយបិណ្ឌបាតជាគ្រឿង​រក្សាផ្ទៃ បើ​ចេញទៅទីណាៗ ក៏កាន់យកតែចីវរនិងបិណ្ឌបាតដើរចេញ​ទៅ​ប៉ុណ្ណោះ យ៉ាង​នោះឯង​ ។ </p>
        <p><a class='ref km' id='km១៧៣' href='#km១៧៣'>១៧៣</a>ខ្ញុំនោះ បរិបូណ៌ដោយសីលក្ខន្ធដ៏ប្រសើរនេះ ហើយទទួល​សេចក្តី​​សុខដែលមិនមានទោសក្នុងសន្តាន ។ ខ្ញុំនោះ ឃើញរូបដោយភ្នែក ក៏មិនប្រកាន់​នូវនិមិត្ត មិនប្រកាន់នូវអនុព្យញ្ជនៈឡើយ អកុសលធម៌ទាំង​ឡាយ​ដ៏លាមក គឺអភិជ្ឈានិងទោមនស្ស គប្បីជាប់តាមបុគ្គល ព្រោះហេតុ​មិន​សង្រួមនូវ​ចក្ខុន្រ្ទិយណា ខ្ញុំក៏ប្រតិបត្តិដើម្បីសង្រួមនូវចក្ខុន្រ្ទិយនោះ រក្សា​នូវចក្ខុន្ទ្រិយ ដល់​នូវការសង្រួមក្នុងចក្ខុន្ទ្រិយ ឮសំឡេងដោយត្រចៀក . . . ធុំក្លិនដោយច្រមុះ . . . ទទួលរសដោយអណ្តាត . . . ពាល់ត្រូវ នូវផោដ្ឋព្វៈ​ដោយកាយ . . . ដឹងធម្មារម្មណ៍​ដោយចិត្ត ក៏មិនប្រកាន់នូវនិមិត្ត មិនប្រកាន់​នូវអនុព្យញ្ជនៈឡើយ ធម៌ទាំងឡាយ​ជាអកុសលធម៌ដ៏លាមក គឺអភិជ្ឈានិង​ទោមនស្ស គប្បីជាប់តាមនូវបុគ្គល ព្រោះហេតុមិនសង្រួមនូវមនិន្ទ្រិយណា ខ្ញុំក៏ប្រតិបត្តិ ដើម្បីសង្រួមនូវមនិន្ទ្រិយ​នោះ រក្សានូវមនិន្រ្ទិយ ដល់នូវការ​សង្រួម​ ក្នុងមនិន្ទ្រិយ ។</p>
        <p><a class='ref km' id='km១៧៤' href='#km១៧៤'>១៧៤</a>ខ្ញុំនោះ បរិបូណ៌ដោយការសង្រួមក្នុងឥន្រ្ទិយដ៏ប្រសើរនេះ ហើយ​ទទួលបាននូវសេចក្តីសុខមិនមានទុក្ខក្នុងសន្តាន ។ ខ្ញុំមានកិរិយាដឹង​ច្បាស់ ក្នុង​ការឈានទៅមុខ ឈានថយក្រោយ ខ្ញុំមានកិរិយាដឹងច្បាស់ ក្នុងការមើលទៅ​មុខ ងាកមើលទៅខាង ខ្ញុំមានកិរិយាដឹងច្បាស់ ក្នុងការបត់​ដៃចូល និងលាដៃ​ចេញ ខ្ញុំមានកិរិយាដឹងច្បាស់ ក្នុងការប្រើប្រាស់សង្ឃាដិ បាត្រ ចីវរ ខ្ញុំមានកិរិយា​ដឹងច្បាស់ ក្នុងការស៊ី ផឹក ទំពា ទទួលរស ខ្ញុំមាន​កិរិយាដឹងច្បាស់ ក្នុងការធ្វើ​ឧច្ចារៈ បស្សាវៈ ខ្ញុំមានកិរិយាដឹងច្បាស់ ក្នុងការ​ដើរ ឈរ អង្គុយ ដេកលក់ ភ្ញាក់ និយាយ នៅស្ងៀម ។</p>
        <p><a class='ref km' id='km១៧៥' href='#km១៧៥'>១៧៥</a>ខ្ញុំនោះ បរិបូណ៌ដោយសីលក្ខន្ធដ៏ប្រសើរនេះផង បរិបូណ៌​ដោយ​​​ឥន្រ្ទិយសំវរៈដ៏ប្រសើរនេះផង បរិបូណ៌ដោយសតិនិងសម្បជញ្ញៈ​ដ៏​ប្រសើរនេះ​ផង ក៏អាស្រ័យនៅនឹងសេនាសនៈដ៏ស្ងាត់ គឺព្រៃ ម្លប់ឈើ ភ្នំញកភ្នំ ព្រៃស្មសាន ដងព្រៃ ទីវាល គំនរចំបើង ។ ខ្ញុំនោះ ត្រឡប់មកពី​បិណ្ឌបាតវិញ ក្នុងវេលាក្រោយភត្ត ក៏អង្គុយពែន ភ្នែនតម្រង់កាយឲ្យត្រង់ តាំងសតិចំពោះ​ទៅរកកម្មដ្ឋាន ។ ខ្ញុំនោះ លះបង់នូវអភិជ្ឈាក្នុងលោកចេញ មានចិត្តប្រាសចាក​អភិជ្ឈា ជម្រះចិត្តចាកអភិជ្ឈា លះបង់នូវព្យាបាទនិង​សេចក្តីប្រទូស្ត មានចិត្ត​មិនព្យាបាទ ជាអ្នកអនុគ្រោះដោយប្រយោជន៍ដល់​ពួកសត្វ ជម្រះចិត្តចាក​ព្យាបាទនិងសេចក្តីប្រទូស្ត លះបង់ថីនមិទ្ធៈ ប្រាស​ចាក​ថីនមិទ្ធៈ មានសេចក្តី​សម្គាល់នូវពន្លឺ មានសតិនិងសម្បជញ្ញៈ ជម្រះចិត្ត​ចាកថីនមិទ្ធៈ លះបង់​ឧទ្ធច្ចកុក្កុច្ចៈ មិនមានចិត្តអណ្តែតអណ្តូង មានចិត្តស្ងប់​រម្ងាប់ក្នុងសន្តាន ជម្រះ​ចិត្តចាកឧទ្ធច្ចកុក្កុច្ចៈ លះបង់វិចិកិច្ឆា ឆ្លងផុតវិចិកិច្ឆា មិនងឿងឆ្ងល់ ក្នុងធម៌​ទាំងឡាយជាកុសល ជម្រះចិត្តចាកវិចិកិច្ឆា ។</p>
        <p><a class='ref km' id='km១៧៦' href='#km១៧៦'>១៧៦</a>ខ្ញុំនោះ លះបង់នូវនីវរណៈទាំង ៥ ដែលជាឧបក្កិលេស​របស់​ចិត្ត ជាធម្មជាតធ្វើប្រាជ្ញាឲ្យមានកម្លាំងថយចុះ ស្ងាត់ចាកកាមទាំងឡាយ ស្ងាត់​ចាកអកុសលធម៌ទាំងឡាយ ក៏ចូលកាន់បឋមជ្ឈាន ដែលមានវិតក្កៈ​វិចារៈនិង​បីតិ សុខៈ ដែលកើតពីវិវេក ព្រោះរម្ងាប់នូវវិតក្កៈនិងវិចារៈ ក៏ចូល​ដល់ទុតិយ​ជ្ឈាន ប្រកបដោយសេចក្តីជ្រះថ្លាក្នុងសន្តាន មានសភាពជាចិត្ត​ខ្ពស់​ឯក មិន​មានវិតក្កៈនិងវិចារៈទេ មានតែបីតិនិងសុខៈ ដែលកើតអំពី​សមាធិប៉ុណ្ណោះ . . . ចូលដល់តតិយជ្ឈាន . . . ចូលដល់ចតុត្ថជ្ឈាន សម្រេច​សម្រាន្តនៅដោយ​ឥរិយាបថ ។</p>
        <p><a class='ref km' id='km១៧៧' href='#km១៧៧'>១៧៧</a>កាលបើចិត្តតាំងមាំ បរិសុទ្ធ ផូរផង់ មិនមានទីទួលគឺកិលេស ប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹង​ធឹង មិនរំជួយដោយអារម្មណ៍យ៉ាងនេះហើយ ខ្ញុំនោះ ក៏បង្អោនចិត្តទៅដើម្បី​ប្រាជ្ញាជា​គ្រឿងអស់នៃអាសវៈទាំងឡាយ ។ ខ្ញុំនោះដឹងច្បាស់តាមពិតថា នេះជាទុក្ខ ដឹង​ច្បាស់តាមពិតថា នេះជាហេតុនាំឲ្យកើតទុក្ខ ដឹងច្បាស់តាម​ពិតថា នេះជា​សេចក្តីរលត់ទុក្ខ ដឹងច្បាស់តាមពិតថា នេះបដិបទាជា​ដំណើរ​ទៅកាន់សេចក្តី​រលត់ទុក្ខ ដឹងច្បាស់តាមពិតថា នេះជាពួកអាសវៈ ដឹងច្បាស់​តាមពិតថា នេះជា​ហេតុនាំឲ្យកើតអាសវៈ ដឹងច្បាស់តាមពិតថា នេះជា​សេចក្តី​​រលត់អាសវៈ ដឹងច្បាស់តាមពិតថា នេះបដិបទាជាដំណើរទៅ​កាន់​សេចក្តីរលត់អាសវៈ ។ កាលខ្ញុំនោះ ដឹងយ៉ាងនេះ ឃើញយ៉ាងនេះ ចិត្តក៏​រួចចាកកាមាសវៈផង ចិត្តក៏​រួចចាកភវាសវៈផង ចិត្តក៏រួចចាកអវិជ្ជាសវៈផង កាលបើចិត្តរួចស្រឡះហើយ ខ្ញុំក៏មានញាណ (ដឹងច្បាស់) ថា ចិត្តរបស់​អាត្មាអញរួចស្រឡះហើយ ខ្ញុំបានដឹង​ច្បាស់ថា ជាតិអស់ហើយ ព្រហ្មចរិយៈ អត្មាអញបាននៅរួចហើយ កិច្ចដែលត្រូវ​ធ្វើអាត្មាអញបានធ្វើរួចហើយ មិន​មានកិច្ចដទៃក្រៅអំពីនេះទៀតទេ ។ ភិក្ខុនោះ​និយាយថា ម្នាលអាវុសោ កាល​បើខ្ញុំដឹងយ៉ាងនេះ ឃើញយ៉ាងនេះ ខ្ញុំក៏ដកនូវ​អហង្ការមមង្ការមានានុ-​ស័យ ក្នុងកាយដែលប្រកបដោយវិញ្ញាណនេះផង ក្នុង​និមិត្តទាំងអស់ខាង​ក្រៅ​នេះផង ។ ម្នាលភិក្ខុទាំងឡាយ ភិក្ខុត្រូវត្រេកអរ អនុមោទនានឹង​ភាសិត​របស់ភិក្ខុនោះថា សាធុ ។ លុះត្រេកអរ អនុមោទនានឹងភាសិតថា សាធុ ហើយ ត្រូវនិយាយថា ម្នាលអាវុសោ យើងពេញជាមាន​លាភ ម្នាលអាវុសោ អត្តភាពជាមនុស្សយើងបានល្អហើយ ដោយយើងបាន​ឃើញ​លោកមាន-​អាយុ ជាអ្នកប្រព្រឹត្តធម៌ល្អប្រាកដដូច្នោះ ។ លុះព្រះមាន​ព្រះភាគ បាន​សម្ដែង សូត្រនេះចប់ហើយ ភិក្ខុទាំងនោះ ក៏មានសេចក្តីពេញចិត្ត ត្រេកអរ​នឹងភាសិតរបស់ព្រះមានព្រភាគ ។</p>
        <p>ចប់ ឆវិសោធនសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>