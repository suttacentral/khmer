<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn36' lang='km'>
        <header>
            <ul>
            </ul>
            <h1>មហាសច្ចកសូត្រ ទី ៦</h1>
        </header>
        <p><a class='ref km' id='km45' href='#km45'>៤៥</a>ខ្ញុំបាទស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ គង់នៅក្នុងកូដាគារសាលា នាមហាវ័ន ទៀបក្រុងវេសាលី ។ សម័យនោះឯង ព្រះមានព្រះភាគទ្រង់ស្បង់ដ៏ល្អ ប្រដាប់បាត្រនិងចីវរ ក្នុងបុព្វណ្ហសម័យ ស្តេចពុទ្ធដំណើរ ចូលទៅក្នុងក្រុងវេសាលី ដើម្បីបិណ្ឌបាត្រ ។ គ្រានោះ សច្ចកនិគន្ថបុត្រ កំពុងចង្ក្រម កំពុងត្រាច់ទៅដោយលំដាប់ៗដើម្បីសំរាកស្មង ហើយចូលទៅកាន់កូដាគារសាលា នាមហាវ័ននោះ ។ ព្រះអានន្ទមានអាយុ បានឃើញ សច្ចកនិគន្ថបុត្រ កំពុងតែដើរ មកអំពីចម្ងាយ លុះបានឃើញហើយ ក៏ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន សច្ចកនិគន្ថបុត្រនេះជា អ្នកពោលតិរច្ឆានកថា ជាអ្នកពោលថា ខ្លួនជាអ្នកប្រាជ្ញ ជនច្រើនអ្នកសន្មតគាត់ ថាជាអ្នកត្រឹមត្រូវ ឥឡូវនេះកំពុង ដើរមក បពិត្រព្រះអង្គដ៏ចម្រើន សច្ចកនិគន្ថបុត្រនេះ ជាអ្នកប្រាថ្នារកទោសព្រះពុទ្ធ ប្រាថ្នា រកទោសព្រះធម៌ ប្រាថ្នារកទោសព្រះសង្ឃ បពិត្រព្រះអង្គដ៏ចម្រើន សូមព្រះមានព្រះភាគ ទ្រង់គង់មួយរំពេច អាស្រ័យសេចក្តីអនុគ្រោះ ។ ព្រះមានព្រះភាគទ្រង់គង់លើអាសនៈ ដែលគេតាក់តែងហើយ ។ គ្រានោះ សច្ចកនិគន្ថបុត្រ ក៏ចូលទៅរកព្រះមានព្រះភាគ លុះចូលទៅដល់ហើយ ក៏ធ្វើសេចក្តីរីករាយ មួយអន្លើដោយព្រះមានព្រះភាគ លុះ បញ្ចប់ពាក្យដែលគួរ រីករាយ នឹងពាក្យដែលគួររឭកហើយ ក៏អង្គុយក្នុងទីសមគួរ ។</p>
        <p><a class='ref km' id='km46' href='#km46'>៤៦</a>លុះសច្ចកនិគន្ថបុត្រ អង្គុយនៅក្នុងទីសមគួរហើយ បានក្រាបទូល ព្រះមានព្រះភាគដូច្នេះថា បពិត្រព្រះគោតមដ៏ចម្រើនមានសមណព្រាហ្មណ៍ ពួកមួយ ខ្វល់ខ្វាយក្នុងការប្រកបរឿយ ៗ នូវកាយភាវនា ( វិបស្សនា ) មិនបានខ្វល់ខ្វាយ ក្នុងការ ប្រកបរឿយ ៗ នូវចិត្តភាវនា ( សមថៈ ) ឡើយ ។ បពិត្រព្រះគោតមដ៏ចម្រើន សមណព្រាហ្មណ៍ទាំងនោះតែងបាននូវទុក្ខវេទនា ដែលកើតឡើងក្នុងសរីរៈ ។ បពិត្រ ព្រះគោតមដ៏ចម្រើន រឿងរ៉ាវធ្លាប់មានមកថា បុគ្គលដែលមានទុក្ខវេទនាកើតឡើងក្នុង សរីរៈពាល់ត្រូវហើយ នឹងត្រឡប់ទៅ ជាមនុស្សរឹងភ្លៅក៏មាន បេះដូងនឹងបែកធ្លាយក៏មាន ឈាមក្តៅនឹងក្អួតចេញ អំពីមាត់ក៏មាន សមណព្រាហ្មណ៍ទាំងនោះ នឹងដល់នូវកិរិយា ឆ្កួតរាយមាយចិត្តក៏មាន ។ បពិត្រព្រគោតមដ៏ចម្រើន ចិត្តនុ៎ះ របស់បុគ្គលនោះឯង រមែង ប្រព្រឹត្តទៅតាមកាយ តែងប្រព្រឹត្តទៅដោយអំណាចនៃកាយ សេចក្តីនោះ ព្រោះហេតុ ដូចម្តេច ព្រោះថាបុគ្គលនោះមិនបានអប់រំចិត្ត ។ បពិត្រព្រះគោតម ដ៏ចម្រើន មួយទៀត មានសមណព្រាហ្មណ៍ពួកមួយ បានខ្វល់ខ្វាយក្នុងការប្រកបរឿយ ៗ នូវចិត្តភាវនា មិនបានខ្វល់ខ្វាយក្នុងការប្រកបរឿយ ៗ នូវកាយភាវនា ឡើយ ។ បពិត្រព្រះគោតម ដ៏ចម្រើន ក៏សមណព្រាហ្មណ៍ទាំងនោះតែងបាននូវ ទុក្ខវេទនា ដែលប្រព្រឹត្តទៅក្នុងចិត្ត ។ បពិត្រព្រះគោតមដ៏ចម្រើន រឿងរ៉ាវ ធ្លាប់មានមកថា បុគ្គលដែលមានទុក្ខវេទនាប្រព្រឹត្ត ទៅក្នុងចិត្តពាល់ត្រូវហើយ នឹងត្រឡប់ទៅជាមនុស្សរឹងភ្លៅក៏មាន បេះដូងនឹងបែកធ្លាយ ក៏មាន ឈាមក្តៅនឹងក្អួតចេញអំពីមាតក៏មាន សមណព្រាហ្មណ៍ទាំងនោះ នឹងដល់នូវ កិរិយាឆ្កួត ចេញអំពីមានក៏មាន សមណព្រាហ្មណ៍ទាំងនោះ នឹងដល់នូវកិរិយាឆ្កួតរាយ មាយចិត្តក៏មាន ។ បពិត្រព្រះគោតមដ៏ចម្រើន កាយនុ៎ះ របស់បុគ្គលនោះឯង រមែង ប្រព្រឹត្តទៅតាមចិត្ត តែងប្រព្រឹត្តទៅដោយអំណាចនៃចិត្ត សេចកី្តនោះ ព្រោះហេតុ ដូចម្តេច ព្រោះថាបុគ្គលនោះមិនបានអប់រំកាយ ។ បពិត្រព្រះគោតមដ៏ចម្រើន ខ្ញុំព្រះអង្គ គិតយ៉ាងនេះថា សាវ័កទាំងឡាយ របស់ព្រះគោតមដ៏ចម្រើន តែងខ្វល់ខ្វាយក្នុងការ ប្រកបរឿយ ៗ នូវចិត្តភាវនា តែមិនបានខ្វល់ ខ្វាយក្នុងការប្រកបរឿយ ៗ នូវកាយភាវនាឡើយ ។</p>
        <p><a class='ref km' id='km47' href='#km47'>៤៧</a>ម្នាលអគិ្គវេស្សនៈ ចុះកាយភាវនា អ្នកបានឮមកដូចម្តេច ។ សច្ចកនិគន្ថបុត្ត ក្រាបបង្គំទូលថា បពិត្រព្រះគោតមដ៏ចម្រើន អចេលក៍ទាំងនេះ គឺ នន្ទវច្ចៈ១ កិសសង្កិច្ចៈ១ មក្ខលិគោសាល១ ជាអ្នកប្រព្រឹត្តលះបង់មារយាទល្អ ស៊ីលិទ្ធដៃ គេហៅថា អ្នកដ៏ចម្រើនចូរមក ក៏មិនព្រមមក គេឃាត់ថា អ្នកដ៏ចម្រើនឈប់សិន ក៏មិនព្រមឈប់ មិនត្រេកអរ នឹងបង្ហាន់ដែលគេនាំមកមុន មិនត្រេកអរនឹងចង្ហាន់ដែល គេនាំមកចំពោះខ្លួន មិនត្រេកអរនឹងកិច្ចនិមន្ត អចេលក៍ទាំងនុ៎ះមិនទទួលចង្ហាន់ដែល គេនាំចេញ អំពីមាត់ឆ្នាំងហើយឲ្យ មិនទទួលចង្ហាន់ដែលគេនាំចេញអំពីមាត់កញ្ជើហើយ ឲ្យ មិនទទួលចង្ហាន់ដែលគេដើរកន្លងធរណីហើយនាំមកឲ្យ មិនទទួលចង្ហាន់ដែលគេដើរ កន្លងកំណាត់ឈើ ហើយនាំមកឲ្យ មិនទទួលចង្ហាន់ដែលគេដើរ កន្លងអង្រែហើយនាំ មកឲ្យ មិនទទួលចង្ហាន់អំពីដៃមនុស្សពីរនាក់កំពុងបរិភោគ មិនទទួលចង្ហាន់អំពីដៃស្រី មានគភ៌ មិនទទួលចង្ហាន់អំពីដៃស្រីដែល កំពុងបំបៅកូន មិនទទួលចង្ហាន់អំពីដៃស្រីដែល កំពុងកាន់បុរសដទៃ មិនទទួលចង្ហាន់ ក្នុងកន្លែងដែលរៃវត្ថុបានមក មិនទទួលចង្ហាន់ ក្នុងកន្លែងដែល មានឆ្កែនៅចាំ មិនទទួលចង្ហាន់ត្រង់កន្លែងដែលមានរុយរោមទាំងហ្វូង មិន ស៊ីត្រី មិនស៊ីសាច់ មិនផឹកសុរា មិនផឹកមេរ័យ មិនផឹកទឹកថ្នាំត្រាំ មួយទៀត អចេលក៏ទាំងនោះទទួលចង្ហាន់ចំពោះតែក្នុងផ្ទះមួយ ញុំាងអត្តភាពឲ្យប្រព្រឹត្ត ទៅ ដោយបាយតែពីរដុំខ្លះ ។បេ។ ទទួលចង្ហាន់ចំពោះតែក្នុងផ្ទះ ៧ ញុំាងអត្តភាពឲ្យប្រព្រឹត្តទៅ ដោយបាយ ៧ ដុំខ្លះ ញុំាងអត្តភាពឲ្យប្រព្រឹត្តទៅដោយចង្ហាន់ ក្នុងភាជន៍តូចមួយខ្លះ ញុំាងអត្តភាពឲ្យប្រព្រឹត្តទៅដោយចង្ហាន់ ក្នុងភាជន៍តូចពីរខ្លះ ។បេ។ ញុំាងអត្តភាពឲ្យ ប្រព្រឹត្តទៅដោយចង្ហាន់ ក្នុង ភាជន៍តូច ៧ ខ្លះ ស៊ីអាហារខានមួយថ្ងៃខ្លះ ស៊ីអាហារ ខានពីរថ្ងៃខ្លះ ។បេ។ ស៊ីអាហារខាន ៧ ថ្ងៃខ្លះ តែងខ្វល់ខ្វាយក្នុងការប្រកបរឿយ ៗ នូវការ បរិភោគ បាយផ្លាស់ប្តូរថ្ងៃអស់កន្លះខែ មានសភាពយ៉ាងនេះដូច្នេះខ្លះ ។ នែអគិ្គវេស្សនៈ អចេលក៍ ទាំងនោះតែងញុំាងអត្តភាពឲ្យប្រព្រឹត្ត ដោយហេតុមាន ប្រមាណតែប៉ុណ្ណេះឬ ។ បពិត្រព្រះគោតមដ៏ចម្រើន ហេតុនេះមិនមែនមានតែប៉ុណ្ណោះទេ បពិត្រព្រះគោតម ដ៏ចម្រើន អចេលក៍ទាំងនោះ ចួនកាលទំពារស៊ីនូវខាទនីយៈទាំងឡាយដ៏ឧត្តមក្រៃលែង បរិភោគនូវភោជនទាំងឡាយដ៏ឧត្តម ក្រៃលែង ក្រេបជញ្ជាប់ នូវសាយនីយៈទាំងឡាយ ដ៏ឧត្តមក្រៃលែង ផឹកនូវ ទឹកទាំងឡាយដ៏ឧត្តមក្រៃលែង អចេលក៍ ទាំងនោះ ឈ្មោះថា ញុំាងកាយនេះ ឲ្យកាន់យកនូវកម្លាំង ឲ្យចម្រើន ឲ្យធំធាត់ ។ ម្នាលអគិ្គវេស្សនៈ ត្រង់ដែល អចេលក៍ទាំងនោះ លះបង់នូវអំពើកម្រក្នុងកាលមុន ហើយសន្សំនូវវត្ថុ មានខាទនីយៈជាដើម ក្នុងកាលជាខាងក្រោយ កាលបើធ្វើយ៉ាងនេះ ការចម្រើននឹង ការមិនចម្រើន របស់កាយនេះ តែងតែមាន ។</p>
        <p><a class='ref km' id='km48' href='#km48'>៤៨</a>ម្នាលអគ្គិវេស្សនៈ ចុះចំណែកខាងចិត្តភាវនា អ្នកបានឮមកដូចមេ្តច ។ សច្ចកនិគន្ថបុត្រ កាលព្រះមានព្រះភាគទ្រង់សួរហើយក្នុងចិត្តភាវនា ក៏មិនអាចនឹងដោះ ស្រាយបាន ។ លំដាប់នោះ ព្រះមានព្រះភាគទ្រង់ត្រាស់ ដូច្នេះនឹងសច្ចកនិគន្ថបុត្រថា នែអគិ្គវេស្សនៈ កាយភាវនាណា ដែលអ្នកបាន អប់រំហើយ ក្នុងកាលមុន កាយភាវនា នោះមិនប្រកបដោយធម៌ ក្នុងអរិយវិន័យ ទេ ម្នាលអគ្គិវេស្សនៈ អ្នកមិនអាចដឹងសូម្បីនូវ កាយភាវនា តើនឹងអាចដឹងនូវចិត្តភាវនាដូចម្តេចបាន ម្នាលអគ្គិវេស្សនៈ ក៏ឯបុគ្គលមិន បានអប់រំកាយផង មិនបានអប់រំចិត្តផង បុគ្គលបានអប់រំកាយផង បានអប់រំចិត្តផង ដោយប្រការណា អ្នកចូរស្តាប់នូវប្រការនោះ ចូរធ្វើទុកក្នុងចិត្តដោយប្រៃពចុះ តថាគត នឹងសម្តែងឥឡូវនេះ ។ សច្ចកនិគន្ថបុត្ត ទទួលព្រះពុទ្ធដីការបស់ព្រះមានព្រះភាគ ថា​ ព្រះករុណា ព្រះអង្គ ។</p>
        <p><a class='ref km' id='km49' href='#km49'>៤៩</a>ព្រះមានព្រះភាគទ្រង់មានព្រះពុទ្ធដីកាថា នែអគ្គិវេស្សនៈ បុគ្គល ដែលមិនបានអប់រំកាយផង មិនបានអប់រំកាយផង តើដូចម្តេច ។ នែអគិ្គវេស្សនៈ សុខវេទនា តែងកើតឡើង ដល់បុគ្គលជាបុថុជ្ជនដែលមិនចេះដឹង ក្នុង លោកនេះ បុគ្គលជាបុថុជ្ជននោះ លុះសុខវេទនាពាល់ត្រូវហើយ ក៏មានតម្រេក ខ្លាំងក្នុងសេចក្តី សុខផង តែងដល់នូវតម្រេកខ្លាំងដោយសេចកី្តសុខផង បើសុខវេទនានោះ របស់បុគ្គល ជាបុថុជ្ជននោះ រលត់ទៅ ទុក្ខវេទនា ក៏កើតឡើង ព្រោះរលត់ទៅនៃសុខវេទនា បុគ្គលជា បុថុជ្ជននោះ លុះទុក្ខវេទនាពាល់ត្រូវ ហើយតែងសៅសោក លំបាក ខ្សឹកខ្សួល គក់ទ្រូង កន្ទក់កន្ទេញ ដល់នូវសេចកី្តវង្វេង នែអគ្គិវេស្សនៈ សុខវេទនានេះរបស់បុគ្គលជា បុថុជ្ជននោះ ដែលកើតឡើងហើយ តែងគ្របសង្កត់ចិត្ត ព្រោះមិនបានអប់រំកាយផង ទុក្ខវេទនា ដែលកើតឡើងហើយ តែងគ្របសង្កត់ចិត្ត ព្រោះមិនបានអប់រំចិត្តផង នែអគ្គិ- វេស្សនៈ សុខវេទនា របស់បុគ្គលណានីមួយដែលកើតឡើងហើយ ដោយចំណែកទាំង ពីរយ៉ាងនេះ តែងគ្របសង្កត់ចិត្ត ព្រោះមិនបានអប់រំកាយផង ទុក្ខវេទនាដែលកើតឡើង ហើយតែងគ្របសង្កត់ចិត្ត ព្រោះមិនបានអប់រំចិត្តផង នែអគ្គិវេស្សនៈ បុគ្គលមិនបាន អប់រំកាយផង មិនបានអប់រំចិត្តផង យ៉ាងនេះឯង ។ នែអគិ្គវេស្សនៈ បុគ្គលដែលបានអប់រំ កាយផង បានអប់រំចិត្តផង តើដូចមេ្តច ។ នែអគិ្គវេស្សនៈ សុខវេទនាតែងកើតឡើង ដល់បុគ្គលជាអរិយសាវ័កជាអ្នកចេះដឹងក្នុងលោកនេះ​ បុគ្គលជាអរិយសាវ័កនោះ លុះ សុខវេទនាពាល់ត្រូវហើយ ក៏មិនមានតម្រេក ខ្លាំងក្នុងសេចកី្តសុខ មិនដល់នូវតម្រេក ខ្លាំង ដោយសេចកី្តសុខឡើយ សុខវេទនានោះ របស់អរិយសាវ័កនោះរលត់ទៅ ទុក្ខវេទនាក៏កើតឡើង ព្រោះរលត់ទៅនៃសុខវេទនា អរិយសាវ័កនោះ លុះទុក្ខវេទនា ពាល់ត្រូវហើយ ក៏មិនសោកសៅ មិនលំបាក មិនខ្សឹកខ្សួល មិនគក់ទ្រូង កន្ទក់កន្ទេញ មិនដល់នូវេសចកី្តវង្វេងឡើយ នែអគិ្គវេស្សនៈ សុខវេទនានោះរបស់អរិយសាវ័កនោះ ដែលកើត ឡើងហើយ មិនគ្របសង្កត់ចិត្ត ព្រោះបានអប់រំកាយផង ទុក្ខវេទនាដែលកើត ឡើងហើយ មិនគ្របសង្កត់ចិត្ត ព្រោះបានអប់រំចិត្តផង យ៉ាងនេះឯង នែអគ្គិវេស្សនៈ សុខវេទនារបស់បុគ្គលណាមួយ ដែលកើតឡើងហើយ ដោយចំណែកទាំងពីរ មិនបាន គ្របសង្កត់ចិត្ត ព្រោះបានអប់រំកាយផង ទុក្ខវេទនាដែលកើតឡើងហើយ ក៏មិនបានគ្រប សង្កត់ចិត្តព្រោះបានអប់រំចិត្តផង នែអគ្គិវេស្សនៈ បុគ្គលដែលបានអប់រំកាយផង បានអប់រំ ចិត្តផង យ៉ាងនេះឯង ។ សច្ចកនិគន្តបុត្រក្រាបទូលថា ខ្ញុំព្រះអង្គជ្រះថ្លាចំពោះព្រះគោតម ដ៏ចម្រើនយ៉ាងនេះ ព្រោះថា ព្រះគោតមដ៏ចម្រើន បានអប់រំកាយផង បានអប់រំចិត្តផង ។</p>
        <p><a class='ref km' id='km50' href='#km50'>៥០</a>នែអគ្គិវេស្សនៈ វាចាដែលអ្នកពោលហើយនេះ ជាវាចាតនូវគុណ បង្អោន ទៅរកគុណ ពិតណាស់ហើយ ប៉ុន្តែតថាគតនឹងដោះស្រាយប្រាប់អ្នក នែអគិ្គវេស្សនៈ កាលដែលតថាគតកោរសក់និងពុកមាត់ពុកចង្កា ហើយស្លៀក ដណ្តប់សំពត់កាសាយៈ ទាំងឡាយ ចេញចាកផ្ទះ ហើយចូលមកកាន់ផ្នួស សុខវេទនាដែលកើតឡើងហើយ នឹងគ្របសង្កត់ចិត្ត របស់តថាគតនោះកី្ត ទុក្ខវេទនាដែលកើតឡើងហើយ នឹងគ្របសង្កត់ ចិត្តកី្ត ហេតុនេះមិនមានឡើយ ។ សច្ចកនិគន្តបុត្រទូលសួរ ដូចេ្នះថា​ សុខវេទនាមាន សភាពយ៉ាងណា ដែលកើតឡើងហើយ គប្បីគ្របសង្កត់ចិត្ត ក្រែងសុខវេទនាមាន សភាពដូច្នោះ មិនធ្លាប់កើតឡើងដល់ព្រះគោតមដ៏ចម្រើនទេដឹង ទុក្ខវេទនាមានសភាព យ៉ាងណាដែលកើតឡើងហើយ គប្បីគ្របសង្កត់ចិត្ត ក្រែងទុក្ខវេទនាមានសភាពដូច្នោះ មិនធ្លាប់កើតឡើង ដល់ព្រះគោតមដ៏ចម្រើនទេដឹង ។</p>
        <p><a class='ref km' id='km51' href='#km51'>៥១</a>នែអគិ្គវេស្សនៈ ហេតុនោះថី្វក៏មិនមាន នែអគ្គិវេស្សនៈក្នុងកាលមុន អំពីការត្រាស់ដឹង តថាគតនៅជាពោធិសត្វ មិនទាន់បានត្រាស់ដឹងនៅឡើយ នៅក្នុង ទីឯណោះ មានសេចកី្តតិ្រះរិះដូច្នេះថា ការនៅគ្រប់គ្រងផ្ទះ ជាគ្រឿងចង្អៀតចង្អល់ ជាផ្លូវប្រកបដោយធូលី ឯបព្វជ្ជា ជាទីឱកាសទំនេរ បុគ្គអ្នកនៅ គ្រប់គ្រងផ្ទះមិនងាយ នឹងប្រព្រឹត្តព្រហ្មចរិយធម៌ឲ្យបរិបូណ៌ បរិសុទ្ធដោយចំណែកមួយ ដូចស័ង្ខដែលបុគ្គល ខាត់ហើយទេ បើដូច្នោះមានតែអាត្មាអញ កោរសក់និងពុកមាត់ពុកចង្កា ហើយស្លៀក ដណ្តប់សំពត់កាសាយៈទាំងឡាយ ចេញចាកផ្ទះ ចូលទៅកាន់ផ្នួស ។ នែអគ្គិវេស្សនៈ សម័យជាខាងក្រោយ កាលដែលតថាគតនៅជាកំឡោះ មានសក់ខ្មៅស្រិលប្រកប ដោយវ័យចម្រើន គឺបឋមវ័យ កាលដែលមាតានិងបិតាទាំងឡាយមិនត្រូវការឲ្យចេញ​ទៅបួស មានព្រះភក្ត្រទទឹកដោយព្រះអស្សុទ្រង់ព្រះកន្សែង ក៏នៅតែកោរសក់និងពុក​មាត់ពុកចង្កា ស្លៀកដណ្តប់សំពត់កាសាយៈទាំងឡាយ ចេញចាកផ្ទះ ចូលមកកាន់ផ្នួស ។ លុះតថាគតបួសរួចហើយ ក៏ស្វែងរកកឹកុសល ស្វែងរកសនិ្តវរបទគឺព្រះនិព្វាន ជាគ្រឿង រម្ងាប់បង់ នូវភ្លើងទុក្ខភ្លើងកិលេសដ៏ប្រសើរ ហើយចូលទៅរកអាឡារតាបស កាលាម- គោត្រថា លុះចូលទៅដល់ហើយ បាននិយាយដូច្នេះនឹងអាឡារតាបស កាលាមគោត្រ ថា ម្នាលអាវុសោ កាលាមៈ ខ្ញុំប្រាថ្នានឹងប្រព្រឹត្តព្រហ្មចរិយធម៌ ក្នុងធម្មវិន័យនេះ ។ ម្នាលអគ្គិវេស្សនៈ កាលបើតថាគតបាននិយាយយ៉ាងនេះហើយ ទើបអាឡារកាលាម-តាបស ពោលដូច្នេះវិញនឹងតថាគតថា អ្នកមានអាយុ ចូរនៅចុះ នេះធម៌ដែលប្រាកដ ដូចជាអ្នកត្រូវការនោះ ជាធម៌ដែលវិញ្ញូបុរសធ្វើឲ្យ ជាក់ច្បាស់ដោយប្រាជ្ញាដ៏ឧត្តម ដោយខ្លួនឯង នូវលទិ្ធនៃអាចារ្យជារបស់ខ្លួន ហើយសម្រេចសម្រាន្តនៅ ដោយកាលមិន យូរប៉ុន្មាន ។ ម្នាលអគិ្គវេស្សនៈ តថាគតនោះក៏រៀនធម៌នោះចាំមួយរំពេច មិនយឹតយូរ ឡើយ ។ ម្នាលអគ្គិវេស្សនៈ តថាគតនោះពោលនូវញាណវាទផង ដឹងច្បាស់នូវ ថេរវាទផង ដោយហេតុគ្រាន់តែបើកបបូរមាត់ ទាំងគ្រាន់តែចរចានូវពាក្យទៅមក ប៉ុណ្ណោះឯង មួយទៀត តថាគតប្តេជ្ញាថាឃើញ មិនមែនតែតថាគតប៉ុណ្ណោះឡើយ សូម្បី ពួកជនដទៃគង់និយាយយ៉ាងនេះដែរ ។ នែអគ្គិវេស្សនៈ តថាគតគិតដូច្នេះថា អាឡារ-កាលាមតាបសមិនបានប្រកាសថា អាត្មាអញធ្វើឲ្យជាក់ច្បាស់ ដោយប្រាជ្ញាដ៏ឧត្តម ដោយខ្លួនឯងនូវធម៌នេះ ដោយត្រឹមតែសទ្ធាប៉ុណ្ណោះ ហើយសម្រេចសម្រាន្តនៅ ដូច្នេះឡើយ តាមពិត អាឡារកាលាមតាបស គ្រាន់តែជា អ្នកយល់ឃើញ នូវធម៌ នេះប៉ុណ្ណោះទេឬ ។ ម្នាលអគ្គិវេស្សនៈ លំដាប់នោះឯង តថាគតបានចូលទៅរក អាឡារកាលាមតាបសលុះចូលទៅដល់ហើយ បានពោលពាក្យដូចេ្នះនឹងអាឡារ-កាលាមតាបសថា អាវុសោកាលាមៈ លោកបាន ធ្វើឲ្យជាក់ច្បាស់ បានសម្រេចដោយ បញ្ញាដ៏ឧត្តមដោយខ្លួនឯងចំពោះធម៌នេះ ហើយអាចសម្តែងដល់ត្រឹមណា ។ នែអគ្គិ-វេស្សនៈ លុះតថាគតបានពោល យ៉ាងនេះហើយ អាឡារកាលាមតាបសក៏សម្តែង នូវអាកិញ្ចញ្ញាយតនៈ ។ នែអគ្គិវេស្សនៈ តថាគតគិតដូចេ្នះថា អាឡារកាលាមតាបសមិន មានសទ្ធាទេ អាត្មាអញទើបមានសទ្ធា អាឡារកាលាមតាបសមិនមានវីរិយៈទេ អាត្មាអញទើបមានវីរិយៈ អាឡារកាលាមតាបសមិនមានសតិទេ អាត្មាអញ ទើមមាន សតិ អាឡារកាលាមតាបស មិនមានសមាធិទេ អាត្មាអញទើបមានសមាធិ អាឡារ-កាលាមតាបសមិនមានបញ្ញាទេ អាត្មាអញទើបមានបញ្ញា បើដូច្នោះ អាឡារកាលាម-តាបសប្រកាសថា អាត្មាអញបានត្រាស់ដឹង ដោយបញ្ញាដ៏ឧត្តមដោយ ខ្លួនឯងនូវ ធម៌ណា ហើយសម្រេចសម្រាន្តទៅដោយឥរិយាបថទាំង ៤ តថាគត គប្បីតំកល់ ព្យាយាម ដើម្បីធ្វើឲ្យជាក់ច្បាស់នូវធម៌នោះ ។ នែអគ្គិវេស្សនៈ តថាគតនោះ បានធ្វើ ឲ្យជាក់ច្បាស់ដោយបញ្ញាដ៏ឧត្តមដោយខ្លួនឯងនូវធម៌នោះ មួយរំពេច មិនយឹតយូរឡើយ ហើយសម្រេចសម្រាន្តនៅដោយឥរិយាបថទាំង ៤ ។ នែអគ្គិវេស្សនៈ លំដាប់នោះឯង តថាគតបានចូលទៅរកអាឡារកាលាមតាបស លុះចូលទៅដល់ហើយ បាននិយាយ ពាក្យនេះនឹងអាឡារកាលាមតាបសថា អាវុសោកាលាមៈ លោកបានធ្វើឲ្យជាក់ច្បាស់ បានសម្រេចដោយបញ្ញាដ៏ឧត្តម ដោយខ្លួនឯង នូវធម៌នេះ ហើយអាចប្រកាសបាន ដោយហេតុ មានប្រមាណប៉ុណ្ណេះទេឬ ។ អាឡារកាលាមតាបសតបថា នែអ្នកមាន អាយុ យើងបានធ្វើឲ្យជាក់ច្បាស់ បានសម្រេចដោយបញ្ញាដ៏ឧត្តម ដោយខ្លួនឯងនូវ ធម៌នេះ ហើយអាចប្រកាសបានដោយហេតុមានប្រមាណប៉ុណ្ណេះឯង ។ តថាគតពោល ថា ម្នាលអ្នកមានអាយុ យើងបានធ្វើឲ្យជាក់ច្បាស់ ដោយបញ្ញាដ៏ឧត្តម ដោយខ្លួនឯងនូវ ធម៌នេះ ហើយសម្រេចសម្រាន្តនៅដោយឥរិយាបថ ទាំង​ ៤ ដោយហេតុមានប្រមាណ ប៉ុណ្ណេះដែរ ។ អាឡារកាលាមតាបសតបថា នែអ្នកមានអាយុ យើងពេញហៅថាជា មនុស្សមានលាភ នែអ្នកមានអាយុ អត្តភាពជាមនុស្ស ពេញហៅថាយើងបានដោយល្អ ព្រោះថាយើងបានឃើញ នូវព្រហ្មចារីបុគ្គលមានអាយុ ប្រាកដដូចជាអ្នក យើងបានធ្វើឲ្យ ជាក់ច្បាស់ បានសម្រេចដោយបញ្ញាដ៏ឧត្តមដោយខ្លួនឯងនូវធម៌ណា ហើយអាច ប្រកាសបាន លោកក៏បានធ្វើឲ្យជាក់ច្បាស់ដោយបញ្ញា ដ៏ឧត្តមដោយខ្លួនឯង នូវធម៌ នោះ ហើយសម្រេចសម្រាន្តនៅដោយឥរិយាបថទាំង ៤ លោកបានធ្វើឲ្យជាក់ច្បាស់ ដោយបញ្ញាដ៏ឧត្តមដោយខ្លួនឯង នូវធម៌ណា ហើយសម្រេចសម្រាន្តនៅ ដោយ ឥរិយាបថទាំង ៤​ យើងក៏បានធ្វើឲ្យជាក់ច្បាស់ បានសម្រេច ដោយបញ្ញា ដ៏ឧត្តមដោយ ខ្លួនឯង នូវធម៌នោះ ហើយអាចប្រកាសបាន យើងដឹងនូវធម៌ណា លោកក៏ដឹង នូវធម៌ នោះដែរ លោកដឹងនូវធម៌ណា យើងក៏ដឹងនូវធម៌នោះដែរ យើងជាមនុស្សយ៉ាងណា លោកជាមនុស្សយ៉ាងនោះដែរ លោកជាមនុស្សយ៉ាងណា យើងក៏ជាមនុស្ស យ៉ាងនោះ ដែរ នែអ្នកមានអាយុ អ្នកចូរមកក្នុងកាលឥឡូវនេះ យើងទាំងពីររូបនៅរក្សាគណៈនេះ ។ នែអគ្គិវេស្សនៈ អាឡារកាលាមតាបស ជាអាចារ្យ របស់តថាគត តែគាត់តាំងតថាគត ដែលជាសិស្ស ឲ្យត្រឹមស្មើនឹងខ្លួនគាត់ ទាំងបូជាតថាគតដោយការបូជាដ៏ក្រៃលែង ដោយហេតុយ៉ាងនេះឯង ។ នែអគ្គិវេស្សនៈ តថាគតក៏មានសេចកី្ត ត្រិះរិះដូច្នេះថា ធម៌នេះមិនប្រព្រឹត្តទៅដើម្បីនឿយណាយ មិនប្រព្រឹត្តដើម្បី​ប្រាសចាកម្រេក មិនប្រព្រឹត្ត ទៅដើម្បីរំលត់នូវរាគាទិក្កិលេស មិនប្រព្រឹត្ត ទៅ​ដើម្បីស្ងប់រម្ងាប់ មិនប្រព្រឹត្តទៅដើម្បី ដឹងច្បាស់ មិនប្រព្រឹត្តទៅដើម្បីត្រាស់ដឹង មិនប្រព្រឹត្តដើម្បីព្រះនិព្វានទេ ប្រព្រឹត្តទៅបាន ត្រឹមតែកើតក្នុងអាកិញ្ចញ្ញាយតនភព ប៉ុណ្ណោះឯង ។ នែអគ្គិវេស្សនៈ តថាគតនោះ មិនពេញចិត្តនឹងធម៌ នោះហើយនឿយណាយ ចាកធម៌នោះ ក៏ដើរចៀសចេញទៅ ។</p>
        <p><a class='ref km' id='km52' href='#km52'>៥២</a>នែអគ្គិវេស្សនៈ តថាគតស្វែងរកនូវកឹកុសល ស្វែងរកសន្តិវរបទគឺ ព្រះនិព្វាន ជាគ្រឿងរម្ងាប់នូវភ្លើងទុក្ខ ភ្លើងកិលេសដ៏ប្រសើរ ហើយចូលទៅរក ឧទ្ទក- រាមបុត្រតាបស លុះចូលទៅដល់ហើយ បាននិយាយពាក្យនេះនឹងឧទ្ទករាមបុគ្គថា អាវុសោរាមៈ យើងប្រាថ្នាដើម្បី ប្រព្រឹត្តនូវព្រហ្មចរិយធម៌ ក្នុងធម៌វិន័យនេះ ។ នែអគ្គិវេស្សនៈ កាលបើតថាគត ពោលយ៉ាងនេះហើយ ឧទ្ទករាមបុត្ត ក៏និយាយពាក្យនេះ នឹងតថាគតថា អ្នកដ៏មានអាយុ ចូរនៅចុះ នេះធម៌ដែលប្រាកដដូចជាអ្នកត្រូវការនោះ ជាធម៌ដែល វិញ្ញូបុរស គួរធ្វើឲ្យជាក់ច្បាស់ ដោយបញ្ញាដ៏ឧត្តម ដោយខ្លួនឯង នូវលទិ្ធនៃ អាចារ្យ ជារបស់ខ្លួន ហើយសម្រេចសម្រាន្តនៅ ដោយមិនយូរប៉ុន្មាន ។ នែអគ្គិវេស្សនៈ តថាគតក៏បានរៀនចប់ធម៌នោះ ចាំមួយរំពេច មិនយឹតយូរឡើយ ។ នែអគ្គិវេស្សនៈ តថាគតនោះពោលនូវញាណវាទផង ដឹងនូវថេរវាទផង ដោយហេតុគ្រាន់តែបើក បបូរ មាត់ ទាំងគ្រាន់តែចរចានូវពាក្យទៅមក ប៉ុណ្ណោះឯង មួយវិញទៀត តថាគតប្តេជ្ញា ថាឃើញ មិនមែនតែតថាគតប៉ុណ្ណោះឡើយ សូម្បីពួកជនដទៃគង់និយាយយ៉ាងនេះដែរ ។ ម្នាលអគ្គិវេស្សនៈ តថាគតមានសេចកី្តត្រិះរិះដូច្នេះថា រាមបុត្តមិនបានប្រកាសថា អាត្មាអញធ្វើឲ្យជាក់ច្បាស់ ដោយបញ្ញាដ៏ឧត្តម ដោយខ្លួនឯង នូវធម៌នេះដោយត្រឹមតែ សទ្ធាប៉ុណ្ណោះ ហើយសម្រេចសម្រាន្តទៅ ដូច្នេះឡើយ តាមពិត រាមបុត្តគ្រាន់តែជាអ្នក យល់ឃើញ នូវធម៌នេះប៉ុណ្ណោះទេឬ ។ នែអគ្គិវេស្សនៈ លំដាប់នោះឯង តថាគតក៏ចូល ទៅរកឧទ្ទករាមបុត្ត លុះចូលទៅដល់ហើយ ក៏ពោលពាក្យនេះនឹងឧទ្ទករាមបុត្តថា អាវុសោរាមៈ លោកបាន ធ្វើឲ្យជាក់ច្បាស់ បានសម្រេចដោយបញ្ញាដ៏ឧត្តម ដោយខ្លួន ឯង នូវធម៌នេះ ហើយអាចប្រកាសបាន ដោយហេតុមានប៉ុន្មានទៅ ។ នែអគ្គិវេស្សនៈ លុះតថាគតពោលពាក្យយ៉ាងនេះហើយ ឧទ្ទករាមបុត្តក៏ប្រកាសនូវនេវសញ្ញានាសញ្ញា- យតនជ្ឈាន ។ នែអគិ្គវេស្សនៈ តថាគតនោះ មានសេចកី្តត្រិះរិះ ដូច្នេះថា រាមបុត្តមិនមាន សទ្ធាទេ ឯអាត្មាអញទើបមានសទ្ធា រាមបុត្តមិនមានវីរិយៈទេ អាត្មាអញទើបមានវីរិយៈ រាមបុត្តមិនមានសតិទេ អាត្មាអញទើបមានសតិ រាមបុត្តមិនមានសមាធិទេ អាត្មាអញ ទើបមានសមាធិ រាមបុត្តមិនមានបញ្ញាទេ អាត្មាអញទើបមានបញ្ញា បើដូច្នោះ រាមបុត្ត ប្រកាសនូវធម៌ណាថា អាត្មាអញបានធ្វើឲ្យជាក់ច្បាស់ដោយបញ្ញាដ៏ឧត្តម ដោយខ្លួន ឯង ហើយសម្រេចសម្រាន្តនៅ ដោយឥរិយាបថទាំង ៤ អាត្មាអញគប្បីតាំងព្យាយាម ដើម្បីធ្វើឲ្យជាក់ច្បាស់នូវធម៌នោះ ។ នែអគ្គិវេស្សនៈ តថាគតនោះ ក៏បាន ធ្វើឲ្យជាក់ ច្បាស់ដោយបញ្ញាដ៏ឧត្តម ដោយខ្លួនឯង នូវធម៌នោះមួយរំពេច មិនយឹតយូរឡើយ ហើយសម្រេចសម្រាន្តនៅ ដោយឥរិយាបថទាំង ៤ ។​ នែអគ្គិវេស្សនៈ លំដាប់នោះឯង តថាគតក៏ចូលទៅរកឧទ្ទករាមបុត្ត លុះចូល ទៅដល់ហើយ ក៏ពោលពាក្យនេះ នឹងឧទ្ទក-រាមបុត្តថា អាវុសោរាមៈ លោកបានធ្វើឲ្យជាក់ច្បាស់ បានសម្រេចដោយបញ្ញាដ៏ឧត្តម ដោយខ្លួនឯង នូវធម៌នេះ ហើយអាចប្រកាសបានដោយហេតុមានប៉ុន្មានទៅ ។ ឧទ្ទករាមបុត្តតបថា នែអ្នកមានអាយុ យើងបានធ្វើឲ្យជាក់ច្បាស់ បានសម្រេចដោយ បញ្ញាដ៏ឧត្តម ដោយខ្លួនឯងនូវធម៌នេះ ហើយអាចប្រកាសបាន ដោយហេតុមានប្រមាណ ប៉ុណ្ណេះឯង ។ តថាគតពោលថា នែអ្នកមានអាយុ យើងបានធ្វើឲ្យជាក់ច្បាស់ ដោយបញ្ញាដ៏ឧត្តម ដោយខ្លួនឯងនូវធម៌នេះ ហើយសម្រេចសម្រាន្តនៅដោយឥរិយាបថ ទាំង ៤ ដោយហេតុមានប្រមាណប៉ុណ្ណេះដែរ ។ ឧទ្ទករាមបុត្តនិយាយថា ម្នាលអ្នក-មានអាយុ យើងហៅពេញថាជាមនុស្សមានលាភ នែអ្នកមានអាយុ អត្តភាពជាមនុស្ស ឈ្មោះថា យើងបានដោយល្អ ព្រោះថាយើង បានឃើញនូវព្រហ្មចារីបុគ្គលមានអាយុ ប្រាកដដូចជាអ្នក រាមបុត្តបានធ្វើឲ្យជាក់ច្បាស់បានសម្រេចដោយបញ្ញាដ៏ឧត្តម ដោយ ខ្លួនឯងនូវធម៌ណា ហើយអាចប្រកាសបាន អ្នកក៏បានធ្វើឲ្យជាក់ច្បាស់ ដោយបញ្ញា ដ៏ឧត្តមដោយខ្លួនឯង នូវធម៌នោះ ហើយសម្រេចសម្រាន្តនៅ ដោយឥរិយាបថទាំង ៤ អ្នកបានធ្វើ ឲ្យជាក់ច្បាស់ដោយបញ្ញាដ៏ឧត្តម ដោយខ្លួនឯង នូវធម៌ណា ហើយសម្រេច សម្រាន្តនៅ ដោយឥរិយាបទាំង ៤ រាមបុត្តក៏បានធ្វើឲ្យជាក់ច្បាស់ បានសម្រេចដោយ បញ្ញាដ៏ឧត្តម ដោយខ្លួនឯង នូវធម៌នោះ ហើយអាចប្រកាសបាន រាមបុត្តក៏បានដឹងនូវធម៌ នោះដែរ រាមបុត្តជាមនុស្សយ៉ាងណា អ្នកក៏ជាមនុស្សយ៉ាងនោះដែរ អ្នកជាមនុស្សយ៉ាង ណា រាមបុត្តក៏ជាមនុស្ស យ៉ាងនោះដែរ នែអ្នកមានអាយុ ឥឡូវនេះ អ្នកចូរមក យើងទាំងពីរនាក់ នឹងរក្សាគណៈនេះ ។ នែអគ្គិវេស្សនៈ ឧទ្ទករាមបុត្ត ជាសព្រហ្មចារី បុគ្គលរបស់តថាគត តាំងតថាគតក្នុងនាទីជាអាចារ្យ ទាំងបូជាតថាគតដោយគ្រឿង បូជាដ៏ក្រៃលែង ដោយប្រការដូច្នោះឯង ។ ម្នាលអគ្គិវេស្សនៈ តថាគតនោះ មានសេចកី្ត ត្រិះរិះ ដូច្នេះថា ធម៌នេះមិនប្រព្រឹត្តទៅ ដើម្បីសេចកី្តនឿយណាយចាករាគាទិក្កិលេស មិនប្រព្រឹត្តទៅ ដើម្បីប្រាសចាកតម្រេក មិនប្រព្រឹត្តទៅ ដើម្បីរំលត់នូវកងទុក្ខ មិនប្រព្រឹត្ត ដើម្បីត្រាស់ដឹង មិនប្រព្រឹត្តទៅ ដើម្បីព្រះនិព្វានទេ ប្រព្រឹត្តទៅបាន​ត្រឹមតែកើតក្នុង នេវសញ្ញានាសញ្ញាយតនភពប៉ុណ្ណោះ ។ ម្នាលអគិ្គវេស្សនៈ តថាគតនោះ មិនពេញចិត្ត នឹងធម៌នោះ ក៏នឿយណាយចាកធម៌ នោះ ហើយចៀសចេញទៅ ។</p>
        <p><a class='ref km' id='km53' href='#km53'>៥៣</a>នែអគ្គិវេស្សនៈ កាលដែលតថាគតស្វែងរកកឹកុសល ស្វែងរក សនិ្តវរបទ គឺព្រះនិព្វាន ជាគ្រឿងរម្ងាប់បង់ នូវភ្លើងទុក្ខ ភ្លើងកិលេសដ៏ប្រសើរ ហើយក៏ត្រាច់ទៅ កាន់ចារិក តាមលំដាប់ក្នុងដែនមគធៈ បានដល់សេនានិគម ក្នុងឧរុវេលាប្រទេស ។ តថាគតបានឃើញនូវភូមិភាគ គួរជាទីសប្បាយ ក្នុងសេនានិគមនោះផង នូវដងព្រៃ ជាទីជ្រះថ្លាផង នូវស្ទឹងដែលមានទឹកហូរ មានទឹកថ្លា មានកំពុងដ៏ល្អ ជាទីសប្បាយផង នូវស្រុកជាទីគោចរជិតល្មមផង ។ នែអគ្គិវេស្សនៈ តថាគតនោះ មានសេចកី្តត្រិះរិះ ដូចេ្នះថា ឱហ្ន៎ ភូមិភាគ គួរជាទីសប្បាយផង ដងព្រៃជាទីជ្រះថ្លាផង ស្ទឹងមានទឹកថ្លាមាន កំពង់ដ៏ល្អ ជាទីសប្បាយតែងហូរទៅផង ស្រុកជាទីគោចរក៏ជិតល្មមផង ។ កន្លែងនេះ ជាកន្លែងគួរដើម្បីប្រព្រឹត្តិព្យាយាមនៃកុលបុត្តជាអ្នកមានព្យាយាម ។ នែអគ្គិវេស្សនៈ តថាគតនោះ ក៏អង្គុយនៅក្នុងទីនោះដោយគិតថា ទីនេះគួរដើម្បីការប្រព្រឹត្តិព្យាយាម ។</p>
        <p><a class='ref km' id='km54' href='#km54'>៥៤</a>នែអគិ្គវេស្សនៈ សេចកី្តឧបមាទាំង​ ៣ មិនជាអស្ចារ្យណាស់ណា តថាគតមិនធ្លាប់បានឮមក្នុងកាលមុនទេ ស្រាប់តែប្រាកដដល់តថាគត ។ នែអគិ្គវេស្សនៈ ដូចជាកំណាត់ឈើស្រស់នៅមានជ័រ ដែលត្រាំនៅក្នុងទឹក ។ លំដាប់នោះ មានបុរស ម្នាក់កាន់យកឈើពំនួតភ្លើង ខាងលើ ( កូនពំនួត ) ដើរមកដោយគិតថា អាត្មាអញ នឹងពួតភ្លើងឲ្យកើតឡើង អាត្មាអញនឹងធ្វើភ្លើងឲ្យឆេះឡើង ។ ម្នាលអគិ្គវេស្សនៈ អ្នកសម្គាល់ហេតុនោះ ដូចម្តេច បុរសនោះកាន់យកឈើពំនួតភ្លើងខាងលើមក ពួតនឹង ឈើស្រស់ នៅមានជ័រ ដែលត្រាំនៅក្នុងទឹកឯណោះ ហើយគប្បីធ្វើភ្លើងឲ្យកើតឡើង គប្បីធ្វើភ្លើងឲ្យឆេះឡើងបានដែរឬ ។ បពិត្រព្រះគោតមដ៏ចម្រើន អំពើនេះមិនបានទេ សេចកី្តនោះ ព្រោះហេតុអ្វី បពិត្រព្រះគោតមដ៏ចម្រើន ព្រោះថាកំណាត់ ឈើស្រស់ ឯណោះនៅមានជ័រ ថែមទាំងកំណាត់ឈើនោះត្រាំនៅក្នុងទឹកទៅ ទៀត បុរសនោះបាន តែត្រឹមចំណែកនៃសេចកី្តលំបាក សេចកី្តចង្អៀតចង្អល់ ឥតប្រយោជន៍ មានឧបមាដូច ម្តេចមិញ នែអគ្គិវេស្សនៈ ពួកជនណានីមួយ ទោះបីជាសមណៈកី្ត ព្រាហ្មណ៍កី្ត មានកាយមិនបានចៀសចេញ ចាកវត្ថុកាមទាំងឡាយ សមណព្រាហ្មណ៍ទាំងនោះ មិនបានលះបង់ មិនបានរម្ងាប់ នូវសេចកី្តប្រាថ្នាក្នុងកិលេសកាម សេចកី្តស្រឡាញ់ក្នុង កិលេសកាម សេចកី្តជ្រុលជ្រប់ក្នុងកិលេសកាម សេចកី្តស្រេកឃ្លានក្នុងកិលេសកាម សេចកី្តក្តៅក្រហាយ ក្នុងកិលេសកាមឰដ៏ខាងក្នុងផង ។ បើទុកជាសមណព្រាហ្មណ៍ ដ៏ចម្រើនទាំងនោះ ទទួលទុក្ខវេទនា ក្លៀវក្លា រឹងរូស ក្រហល់ក្រហាយ ដែលកើត អំពីព្យាយាម ក៏គង់សមណព្រាហ្មណ៍ទាំងនោះ មិនគួរដើម្បីដឹង ដើម្បីឃើញ ដើម្បីត្រាស់ ដឹងយ៉ាងប្រសើរឡើយ ។ បើទុកជាសមណព្រាហ្មណ៍ទាំងនោះ មិនបានទទួលទុក្ខវេទនា ក្លៀវក្លា រឹងរូស ក្រហល់ក្រហាយ ដែលកើតអំពីព្យាយាម ក៏គង់សមណព្រាហ្មណ៍ ទាំងនោះ មិនគួរ ដើម្បីដឹង ដើម្បីឃើញ ដើម្បីត្រាស់ដឹងយ៉ាងប្រសើរដែរ មានឧបមេយ្យ ដូច្នោះឯង ។ ម្នាលអគិ្គវេស្សនៈ សេចកី្តឧបមាជាដំបូងនេះឯង មិនជាអស្ចារ្យណាស់ ណា តថាគតមិន ធ្លាប់បានឮមកក្នុងកាលមុនទេ ក៏ស្រាប់តែប្រាកដដល់តថាគត ។</p>
        <p><a class='ref km' id='km55' href='#km55'>៥៥</a>នែអគ្គិវេស្សនៈ សេចកី្តឧបមាជាគម្រប់ ២ ដទៃទៀត មិនជាទី អស្ចារ្យណាស់ណា ដែលតថាគតមិនធ្លាបបានឮមក្នុងកាលមុន ក៏ស្រាប់តែប្រាកដ ដល់តថាគត ។ ម្នាលអគិ្គវេស្សនៈ កំណាត់ឈើស្រស់នៅមានជ័រដែល ដាក់នៅលើ គោក ឆ្ងាយអំពីទឹក ។ លំដាប់នោះ មានបុរសម្នាក់កាន់យកនូវពំនួតភ្លើងខាងលើដើរមក ដោយគិតថា អាត្មាអញនឹងធ្វើភ្លើងឲ្យកើតឡើង នឹងធ្វើភ្លើងឆេះឡើង នែអគិ្គវេស្សនៈ អ្នកសម្គាល់នូវ ហេតុនោះដូចម្តេច បុរសនោះកាន់នូវឈើពំនួតភ្លើងខាងលើ មកពួតនឹង កំណាត់ឈើស្រស់នៅមានជ័រ ដែលដាក់នៅលើគោក ឆ្ងាយអំពីទឹកឯណោះ ហើយ គប្បីធ្វើភ្លើងឲ្យកើតឡើង គប្បីធ្វើភ្លើងឲ្យឆេះឡើងបានដែរឬទេ ។ បពិត្រព្រះគោតម ដ៏ចម្រើន អំពើនេះមិនបានទេ ព្រោះហេតុអ្វី បពិត្រព្រះគោតម ដ៏ចម្រើន ព្រោះថាកំណាត់ ឈើស្រស់ឯណោះ ពិតជាដាក់នៅលើគោក ឆ្ងាយអំពីទឹកមែន តែថា នៅស្រស់មានជ័រ ឯបុរសនោះ គ្រាន់តែជាអ្នកមានចំណែកនៃសេចកី្តលំបាក និងសេចកី្តចង្អៀតចង្អល់ ប៉ុណ្ណេះឯង មានឧបមាដូចម្តេចមិញ នែអគ្គិវេស្សនៈ ជនទាំងឡាយណានីមួយ ទោះជាសមណៈក្តី ព្រាហ្មណ៍ក្តី មានកាយចៀសចេញចាកវត្ថុកាមទាំងឡាយពិតមែន ហើយ តែថាសមណព្រាហ្មណ៍ទាំងនោះ មិនបានលះបង់ មិនបានរម្ងាប់នូវសេចក្តីប្រាថ្នា ក្នុងកិលេសកាម សេចកី្តស្រឡាញ់ក្នុងកិលេសកាម សេចកី្តជ្រុលជ្រប់ក្នុងកិលេស-កាម សេចកី្តស្រេកឃ្លានក្នុងកិលេសកាម សេចកី្តក្តៅក្រហាយក្នុងកិលេសកាម ឰដ៏ខាងក្នុង ។ បើទុកជាសមណៈព្រាហ្មណ៍ដ៏ចម្រើនទាំងនោះ សោយនូវទុក្ខវេទនា ក្លៀវក្លា រឹងរូស ក្រហល់ក្រហាយ ដែលកើតអំពីព្យាយាម ក៏គង់សមណព្រាហ្មណ៍ ទាំងនោះ មិនគួរដើម្បីដឹង ដើម្បីឃើញ ដើម្បីត្រាស់ដឹង យ៉ាងប្រសើរឡើយ ។ បើទុកជាសមណព្រាហ្មណ៍ដ៏ចម្រើនទាំងនោះ មិនបានសោយនូវទុក្ខវេទនា ក្លៀវក្លា រឹងរូស ក្រហល់ក្រហាយ ដែលកើតអំពីព្យាយាមទេ ក៏គង់សមណព្រាហ្មណ៍ទាំងនោះ មិនគួរដើម្បីដឹង ដើម្បីឃើញ ដើម្បីត្រាស់ដឹងយ៉ាងប្រសើរដែរ មានឧបមេយ្យដូច្នេះឯង នែអគ្គិវេស្សនៈ សេចកី្តឧបមាទី​ ២ នេះឯង មិនជាអស្ចារ្យណាស់ណា តថាគតមិនធ្លាប់ ឮមក ក្នុងកាលមុន ក៏ស្រាប់តែប្រាកដដល់តថាគត ។</p>
        <p><a class='ref km' id='km56' href='#km56'>៥៦</a>នែអគិ្គវេស្សនៈ សេចកី្តឧបមាទី ៣ ដទៃទៀត មិនជាទីអស្ចារ្យ ណាស់ណា ដែលតថាគតមិនធ្លាប់ឮមកក្នុងកាលមុន ក៏ស្រាប់តែប្រាកដដល់តថាគត ។ នែអគ្គិ-វេស្សនៈ កំណាត់ឈើស្ងួត ជាឈើសស់ដែលដាក់នៅលើគោក ឆ្ងាយអំពីទឹក ។ លំដាប់នោះ មានបុរសម្នាក់កាន់ នូវឈើពំនូតភ្លើងខាងលើ ដើរមកដោយគិតថា អាត្មាអញនឹងធ្វើភ្លើងឲ្យកើតឡើង អាត្មាអញនឹងធ្វើ ភ្លើងឲ្យឆេះឡើង ។ នែអគិវេស្សនៈ អ្នកសម្គាល់នូវហេតុនោះដូចម្តេច បុរសនោះ កាន់នូវឈើពំនួតភ្លើងខាងលើ មកពួត នឹងកំណាត់ឈើស្ងួត ជាឈើសស់ ដែលដាក់នៅលើគោក ឆ្ងាយអំពីទឹកឯណោះ ហើយគប្បីធ្វើភ្លើងឲ្យកើតឡើង គប្បីធ្វើភ្លើងឲ្យឆេះឡើងបាន ឬទេ ។ បពិត្រព្រះគោតម ដ៏ចម្រើន គប្បីធ្វើភ្លើងឲ្យ ឆេះឡើងបាន ព្រោះហេតុអ្វី បពិត្រព្រះគោតមដ៏ចម្រើន ព្រោះថា កំណាត់ឈើស្ងួតឯណោះជាឈើសស់ស្រាប់ ហើយថែមទាំងកំណាត់ឈើ នោះនៅលើគោក ឆ្ងាយអំពីទឹកទៅទៀត មានឧបមាយ៉ាងណាមិញ នែអគ្គិវេស្សនៈ ពួកជនណានីមួយ ទោះបីជាសមណៈកី្ត ព្រាហ្មណ៍កី្ត មានកាយចៀសចេញចាកវត្ថុកាម ទាំងឡាយផង សមណព្រាហ្មណ៍ទាំងនោះ បានលះបង់ បានរម្ងាប់សេចកី្តប្រាថ្នា ក្នុង កិលេសកាម សេចកី្តស្រឡាញ់ក្នុងកិលេសកាម សេចកី្តជ្រុលជ្រប់ក្នុងកិលេសកាម សេចក្តីស្រេកឃ្លានក្នុងកិលេសកាម សេចកី្តក្តៅក្រហាយក្នុង កិលេសកាមឰដ៏ ខាងក្នុងផង ។ បើទុកជាសមណព្រាហ្មណ៍ដ៏ចម្រើនទាំងនោះ ទទួលទុក្ខវេទនា ក្លៀវក្លា រឹងរូស ក្រហល់ក្រហាយ ដែលកើតអំពីព្យាយាម ក៏គង់សមណព្រាហ្មណ៍ទាំងនោះ គួរដើម្បីដឹង ដើម្បីឃើញ ដើម្បីត្រាស់ដឹងយ៉ាងប្រសើរបាន ។ បើទុកជាសមណ-ព្រាហ្មណ៍ដ៏ចម្រើនទាំងនោះ មិនទទួលទុក្ខវេទនា ក្លៀវក្លា រឹងរូស ក្រហល់ក្រហាយ ដែលកើតអំពីព្យាយាមទេ ក៏គង់សមណព្រាហ្មណ៍ទាំងនោះ គួរដើម្បីដឹង ដើម្បីឃើញ ដើម្បីត្រាស់ដឹងយ៉ាង ប្រសើរបានដែរ មានឧបមេយ្យយ៉ាងនោះឯង នែអគ្គិវេស្សនៈ សេចកី្តឧបមាទី ៣ នេះឯង មិនជាអស្ចារ្យណាស់ណា ដែលតថាគតមិនធ្លាប់បាន ឮមកក្នុង កាលមុន ក៏ស្រាប់តែប្រាកដដល់តថាគត ។ នែអគិ្គវេស្សនៈ សេចកី្តឧបមាទាំង ៣ នេះឯង មិនជាអស្ចារ្យណាស់ណា ដែលតថាគតមិនធ្លាប់បានឮមកក្នុង កាលមុនទេ ក៏ស្រាប់តែប្រាកដដល់តថាគត ។</p>
        <p><a class='ref km' id='km57' href='#km57'>៥៧</a>នែអគ្គិវេស្សនៈ តថាគតនោះមានសេចកី្តត្រិះរិះដូច្នេះថា បើដូច្នោះ មានតែអាត្មាអញខាំសង្កត់ធ្មេញដោយធ្មេញទាំងឡាយ ទល់ពិតាន ( ក្រអូបមាត់ ) ដោយអណ្តាត សង្កត់គាបផ្ទប់នូវចិត្តដោយចិត្ត ។ នែអគិ្គវេស្សនៈ តថាគតនោះក៏ ខាំសង្កត់ធ្មេញដោយធ្មេញទាំងឡាយ ទល់ពិតានដោយអណ្តាត សង្កត់គាបផ្ទប់នូវចិត្ត ដោយចិត្ត នែអគិ្គវេស្សនៈ កាលដែលតថាគតនោះ ខាំសង្កត់ធ្មេញដោយធ្មេញទាំងឡាយ ទល់ពិតានដោយអណ្តាត សង្កត់គាបផ្ទប់នូវចិត្តដោយចិត្ត ញើសក៏ហូរចេញអំពីក្លៀក ទាំងសងខាង ។ នែអគិ្គវេស្សនៈ ដូចបុរសដែលមានកម្លាំង ចាប់បុរសដែលមាន កម្លាំងថយជាងខ្លួន ត្រង់ក្បាលផង ចាប់ត្រង់កផង គប្បីសង្កត់គាបផ្ទប់ មានឧបមាយ៉ាង ណាមិញ នែអគ្គិវេស្សនៈ កាលដែលតថាគតខាំសង្កត់ធ្មេញ ដោយធ្មេញទាំងឡាយ ទល់ពិតានដោយអណ្តាត សង្កត់គាបផ្ទប់នូវចិត្តដោយចិត្ត ញើសក៏ហូរចេញ អំពីក្លៀក ទាំងសងខាង មានឧបមេយ្យយ៉ាងនោះឯង ។ នែអគិ្គវេស្សនៈ សេចកី្តព្យាយាមរបស់ តថាគត តឹងតែងណាស់ មិនធូរថយ សតិក៏តំកល់ខ្ជាប់មិនមានវង្វេងភ្លេច តែចំណែក ខាងកាយរបស់តថាគតដែលត្រូវព្យាយាមចាក់ដោត ទៅជាកាយក្រវល់ក្រវាយ មិនបាន ស្ងប់រម្ងាប់ ដោយសារសេចកី្ត ព្យាយាមដ៏លំបាកនោះឯង ។ នែអគិ្គវេស្សនៈ ទុកណាជាទុក្ខវេទនាមានសភាពដូច្នោះ កើតឡើងដល់តថាគត ក៏មិនគ្របសង្កត់ នូវចិត្តរបស់តថាគតបានឡើយ ។</p>
        <p><a class='ref km' id='km58' href='#km58'>៥៨</a>នែអគ្គិវេស្សនៈ តថាគតនោះមានសេចកី្តត្រិះរិះដូច្នេះថា បើដូច្នោះមានតែ អាត្មាអញពិចារណានូវអប្បាណកជ្ឈាន គឺឈានដែលគ្មានដង្ហើមចេញចូល ។ នែអគិ្គ-វេស្សនៈ តថាគតក៏បិទខ្យល់ដង្ហើមចេញនិងខ្យល់ដង្ហើមចូលអំពីមាត់ផង អំពីច្រមុះផង ។ នែអគ្គិវេស្សនៈ លុះតថាគតបិទខ្យល់ដង្ហើមចេញនិងខ្យល់ដង្ហើមចូលអំពីមាត់ផង អំពី ច្រមុះផង សំឡេងរបស់ខ្យល់ដែលចេញអំពីរន្ធត្រចៀកទាំងសងខាង ក៏ឮខ្លាំងក្រៃពេក ។ សំឡេងស្នប់របស់ជាងមាស ដែលកំពុងសប់លាន់ឮខ្លាំង យ៉ាងណាមិញ ម្នាលអគិ្គ-វេស្សនៈ លុះតថាគតបិទខ្យល់ដង្ហើមចេញនិងខ្យល់ដង្ហើមចូលអំពីមាត់ផង អំពីច្រមុះផង សំឡេង របស់ខ្យល់ដែលចេញអំពីរន្ធត្រចៀកទាំងសងខាង ក៏លាន់ឮខ្លាំង យ៉ាង នោះឯង ។ នែអគ្គិវេស្សនៈ សេចកី្តព្យាយាមរបស់តថាគត តឹងតែងណាស់ មិនបន្ធូរបន្ថយ ទាំងសតិក៏តំកល់ខ្ជាប់ មិនបានវង្វេងភ្លេច តែចំណែកខាង កាយរបស់តថាគត ដែលត្រូវ ព្យាយាមចាក់ដោតហើយ ទៅជាកាយក្រវល់ក្រវាយ មិនបានស្ងប់រម្ងាប់ ដោយសារ សេចកី្តព្យាយាមដ៏លំបាកនោះឯង ។ នែអគ្គិវេស្សនៈ ទុកណាជាទុក្ខវេទនាមានសភាព ដូច្នោះ កើតឡើងដល់តថាគត ក៏មិនគ្របសង្កត់ចិត្ត របស់តថាគតបានឡើយ ។</p>
        <p><a class='ref km' id='km59' href='#km59'>៥៩</a>នែអគិ្គវេស្សនៈ តថាគតនោះមានសេចកី្តត្រិះរិះយ៉ាងនេះថា បើដូច្នោះ គួរតែអាត្មាអញ ពិចារណានូវអប្បាណកជ្ឈាន ។ នែអគ្គិវេស្សនៈ តថាគតក៏បិទ ខ្យល់ដង្ហើមចេញនិងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផង ។ នែអគ្គិវេស្សនៈ លុះតថាគត បិទខ្យល់ដង្ហើមចេញ និងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផងហើយ ខ្យល់ដ៏ខ្លាំងក្រៃលែង ក៏ចាក់ដោតនូវក្បាល ។ នែអគិ្គវេស្សនៈ បុរសមានកម្លាំង ចាក់ឆ្កៀលខួរក្បាល ដោយចុងដែកស្រួតដ៏មុត យ៉ាងណាមិញ នែអគិ្គវេស្សនៈ លុះតថាគត បិទខ្យល់ដង្ហើមចេញនិងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផងហើយ ខ្យល់ដ៏ខ្លាំងក្រៃលែង ក៏ចាក់ដោត នូវក្បាល យ៉ាងនោះឯង។ នែអគ្គិវេស្សនៈ សេចកី្តព្យាយាមរបស់តថាគត តឹងតែង ណាស់ មិនធូរថយឡើយ សតិក៏តំកល់ខ្ជាប់ មិនបានវង្វេងភ្លេចឡើយ តែចំណែកខាង កាយ របស់តថាគត ដែលត្រូវព្យាយាមចាក់ដោត ទៅជាកាយក្រវល់ក្រវាយ មិនបាន ស្ងប់រម្ងាប់ ដោយសារសេចកី្តព្យាយាបដ៏លំបាកនោះឯង ។ នែអគិ្គវេស្សនៈ ទុកណា ជាទុក្ខវេទនាមានសភាពដូច្នោះ កើតឡើងដល់តថាគត ក៏មិនគ្របសង្កត់នូវចិត្តរបស់ តថាគតបានឡើយ ។</p>
        <p><a class='ref km' id='km60' href='#km60'>៦០</a>នែអគិ្គវេស្សនៈ តថាគតនោះមានសេចកី្តត្រិះរិះយ៉ាងនេះថា បើដូច្នោះ គួរតែអាត្មាអញពិចារណានូវអប្បាណកជ្ឈាន តែម្យ៉ាង ។ នែអគិ្គវេស្សនៈ តថាគត ក៏បិទខ្យល់ដង្ហើមចេញនិងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផង ។ នែអគ្គិវេស្សនៈ លុះតថាគតនោះបិទខ្យល់ដង្ហើមចេញនិងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផងហើយ សីសវេទនា ដ៏ខ្លាំងក្រៃលែងក៏កើតប្រាកដក្នុង ក្បាល ។ នែអគ្គិវេស្សនៈ បុរសមានកម្លាំង រុំក្បាលដោយកំណាត់ព្រ័ត្រដ៏មាំ យ៉ាងណា មិញ នែអគ្គិវេស្សនៈ លុះតថាគតបិទខ្យល់ដង្ហើមចេញនិងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផងហើយ សីសវេទនាដ៏ខ្លាំងក្រៃលែង ក៏កើតប្រាកដក្នុង ក្បាល ក៏យ៉ាងនោះឯង ។ នែអគិ្គវេស្សនៈ សេចកី្តព្យាយាមរបស់តថាគត តឹងតែង ណាស់ មិនធូរថយឡើយ ទាំងសតិក៏តំកល់ខ្ជាប់ មិនបានវង្វេងភ្លេច តែចំណែកខាង កាយរបស់តថាគត ដែលត្រូវព្យាយាមចាក់ដោត ទៅជាកាយ ក្រវល់ ក្រវាយ មិនបាន ស្ងប់រម្ងាប់ ដោយសេចកី្តព្យាយាមដ៏លំបាកនោះឯង ។ នែអគ្គិវេស្សនៈ ទុកណាជា ទុក្ខវេទនាមានសភាពដូច្នោះ កើតឡើងដល់តថាគត ក៏គ្របសង្កត់ចិត្តរបស់តថាគតមិន បានឡើយ ។</p>
        <p><a class='ref km' id='km61' href='#km61'>៦១</a>នែអគិ្គវេស្សនៈ តថាគតនោះមានសេចកី្តត្រិះរិះយ៉ាងនេះថា បើដូច្នោះ គួរតែអាត្មាអញ ពិចារណានូវកអប្បាណកជ្ឈាន ។ នែអគិ្គវេស្សនៈ តថាគតនោះក៏បិទ ខ្យល់ដង្ហើមចេញនឹងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផង ។ នែអគ្គិវេស្សនៈ លុះតថាគតនោះបិទខ្យល់ដង្ហើមចេញនិងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផងហើយ ខ្យល់ដ៏ខ្លាំងក្រៃលែង ក៏សៀតឆ្មូលផ្ទៃ ។ នែអគិ្គវេស្សនៈ បុរសអ្នកសំឡាប់គោ ឬកូនសិស្សនៃបុគ្គលអ្នកសំឡាប់គោដ៏ឈ្លាសវៃ គប្បីអារនូវផ្ទៃដោយកាំបិតសម្រាប់អារគោដ៏មុត យ៉ាងណាមិញ នែអគ្គិវេស្សនៈ លុះ តថាគតបិទខ្យល់ដង្ហើមចេញ និងខ្យល់ដង្ហើមចូល អំពីមាត់ផង អំពីច្រមុះផង អំពី ត្រចៀកផងហើយ ខ្យល់ដ៏ខ្លាំងក្រៃលែង ក៏សៀតឆ្មូលនូវផ្ទៃ យ៉ាងនោះឯង។ នែអគិ្គ-វេស្សនៈ សេចកី្តព្យាយាមរបស់តថាគត តឹងតែងណាស់ មិនធូរថយឡើយ ទាំងសតិ ក៏តំកល់ខ្ជាប់ មិនបានវង្វេងភ្លេច តែចំណែកខាងកាយរបស់តថាគត ដែលត្រូវព្យាយាម ចាក់ដោត ទៅជាកាយក្រវល់ក្រវាយ មិនបានស្ងប់រម្ងាប់ ដោយសារសេចកី្តព្យាយាម ដ៏លំបាកនោះឯង ។ នែអគ្គិវេស្សនៈ ទុកណាជាទុក្ខវេទនាមានសភាពដូច្នោះ កើតឡើង ដល់តថាគត ក៏មិនបានគ្របសង្កត់នូវចិត្តរបស់តថាគតបានឡើយ ។</p>
        <p><a class='ref km' id='km62' href='#km62'>៦២</a>ម្នាលអគ្គិវេស្សនៈ តថាគតនោះមានសេចកី្តត្រិះរិះយ៉ាងនេះថា បើដូច្នោះ គួរតែអាត្មាអញពិចារណានូវអប្បាណកជ្ឈាន ។ ម្នាលអគិ្គវេស្សនៈ តថាគតនោះក៏បិទ ខ្យល់ដង្ហើមចេញនិងខ្យល់ដង្ហើមចូល អំពីមាត់ផង អំពីច្រមុះផង អំពីត្រចៀកផង ។ ម្នាលអគ្គិវេស្សនៈ លុះតថាគតនោះបិទខ្យល់ដង្ហើមចេញនិងខ្យល់ដង្ហើមចូល អំពីមាត់ ផង អំពីច្រមុះផង អំពីត្រចៀកផងហើយ សេចកី្តក្តៅក្រហាយដ៏ខ្លាំងក្រៃលែង ក៏កើត ឡើងក្នុងកាយ ។ ម្នាលអគិ្គវេស្សនៈ បុរសមានកម្លាំងពីរនាក់ ចាប់នូវបុរសមាន កម្លាំងថយជាងខ្លួន ត្រង់ដៃទាំងសងខាង ឆ្អើរកម្តៅលើរណ្តៅរងើកភ្លើង យ៉ាងណាមិញ ម្នាលអគ្គិវេស្សនៈ លុះតថាគតនោះបិទខ្យល់ដង្ហើមចេញ​​ និងខ្យល់ដង្ហើមចូល អំពីមាត់ ផង អំពីច្រមុះផង អំពីត្រចៀកផងហើយ សេចកី្តក្តៅក្រហាយដ៏ខ្លាំងក្រៃលែង ក៏កើត ឡើងក្នុងកាយ យ៉ាងនោះឯង ។ នែអគិ្គវេស្សនៈ សេចកី្តព្យាយាមរបស់តថាគត តឹងតែង ណាស់ មិនធូរថយឡើយ ទាំងសតិក៏តំកល់ខ្ជាប់ខ្ជួន មិនបានវង្វេងភ្លេច តែចំណែកខាង កាយរបស់តថាគត ដែលត្រូវព្យាយាមចាក់ដោត ទៅជាកាយក្រវល់ក្រវាយ មិនបាន ស្ងប់រម្ងាប់ ដោយសារសេចកី្តព្យាយាមដ៏លំបាកនោះឯង ។ ម្នាលអគ្គិវេស្សនៈ ទុកណា ជាទុក្ខវេទនា មានសភាពដូច្នោះ កើតឡើងដល់តថាគត ក៏មិនបានគ្របសង្កត់ នូវចិត្ត របស់តថាគតឡើយ ។ ម្នាលអគិ្គវេស្សនៈ មានពួកទេវតា បានឃើញតថាគត ដូច្នោះ ហើយ និយាយយ៉ាងនេះថា ព្រះសមណគោតមធ្វើមរណកាលហើយ ។ ទេវតាពួកខ្លះ និយាយយ៉ាងនេះថា ព្រះសមណគោតមមិនទាន់ធ្វើមរណកាលនៅឡើយទេ តែគង់នឹង ធ្វើមរណកាលពុំខាន ។ ទេវតាពួកខ្លះនិយាយយ៉ាងនេះថា ព្រះសមណគោតមមិនបាន ធ្វើមរណកាលទៅហើយទេ ទាំងនឹងមិនធ្វើមរណកាលឡើយ ព្រះសមណគោតម ជាអរហន្ត ទ្រង់គង់ព្រះជន្មាយុដោយពិត ការគង់ព្រះជន្មាយុរបស់ព្រះអរហន្តនោះ មានសភាពយ៉ាងនេះ ។</p>
        <p><a class='ref km' id='km63' href='#km63'>៦៣</a>ម្នាលអគ្គិវេស្សនៈ តថាគតនោះមានសេចកី្តត្រិះរិះដូច្នេះថា បើដូច្នោះ គួរតែអាត្មាអញប្រតិបត្តិ ដើម្បីផ្តាច់បង់នូវអាហារ ដោយប្រការទាំងពួង ។ ម្នាលអគ្គិ-វេស្សនៈ លំដាប់នោះឯង ពួកទេវតាចូលទៅរកតថាគត ហើយនិយាយដូច្នេះថា បពិត្រព្រះអង្គអ្នកនិទ៌ុក្ខ ព្រះអង្គកុំប្រតិបតិ្តដើម្បីផ្តាច់បង់នូវអាហារ ដោយប្រការទាំងពួង ឡើយ បពិត្រព្រះអង្គអ្នកនិទ៌ុក្ខ បើព្រះអង្គនឹងប្រតិបត្តិដើម្បីផ្តាច់បង់នូវអាហារ ដោយ ប្រការទាំងពួងតទៅ យើងទាំងឡាយនឹងញុំាងឱជាទិព្វ ឲ្យជ្រួតជ្រាបទៅតាមរណ្តៅរោម ទាំងឡាយរបស់ព្រះអង្គ ៗ នឹងរស់នៅដោយឱជាទិព្វនោះបាន ។ ម្នាលអគ្គិវេស្សនៈ តថាគត នោះមានសេចកី្តត្រិះរិះយ៉ាងនេះថា បើអាត្មាអញនឹងប្តេជ្ញាថាខ្លួនជាអ្នកគ្មាន ភោជន ដោយប្រការទាំងពួងផង​ ទេវតាទាំងឡាយនេះ នឹងញុំាងឱជាទិព្វឲ្យជ្រួតជ្រាប ចូលទៅតាមរណ្តៅរោមទាំងឡាយរបស់អាត្មាអញផង អាត្មាអញនឹងរស់នៅដោយ ឱជាទិព្វនោះផង អំពើនោះជាអំពើកុហករបស់អាត្មាអញ ។ ម្នាលអគ្គិវេស្សនៈ តថាគត នោះឯង ក៏និយាយឃាត់ទេវតាទាំងនោះវិញ តថាគតប្រាប់ថា កុំឡើយ ដូច្នេះ ។</p>
        <p><a class='ref km' id='km64' href='#km64'>៦៤</a>ម្នាលអគិ្គវេស្សនៈ តថាគតនោះ មានសេចកី្តត្រិះរិះដូច្នេះថា បើដូច្នោះ មានតែអាត្មាអញ បរិភោគនូវអាហារបន្តិចៗ ទោះបីគ្រាប់សណ្តែកបាយក្តី គ្រាប់ពពាយ ជ្រុងកី្ត គ្រាប់សណ្តែកកង់ក្តី គ្រាប់សណ្តែកទ្រើងកី្ត ត្រឹមតែមួយទូកដៃ ៗ ។ ម្នាលអគិ្គ-វេស្សនៈ តថាគតក៏បានបរិភោគ នូវអាហារបន្តិច ៗ ទោះបីគ្រាប់សណ្តែកបាយកី្ត គ្រាប់ ពពាយជ្រុងកី្ត គ្រាប់សណ្តែកកង់កី្ត គ្រាប់សណ្តែកទ្រើងកី្ត ត្រឹមតែមួយទូកដៃ ៗ ។ ម្នាលអគ្គិវេស្សនៈ កាលដែលតថាគតនោះ បរិភោគអាហារបន្តិច ៗ ទោះបីគ្រាប់ សណ្តែកបាយកី្ត គ្រាប់ពពាយជ្រុងកី្ត គ្រាប់សណ្តែកកង់កី្ត គ្រាប់សណ្តែកទ្រើងកី្ត ត្រឹមតែមួយទូកដៃ ៗ កាយតថាគតក៏ដល់នូវអាការស្គាំងស្គមក្រៃលែង ។ អវៈយវៈតូចធំ របស់តថាគត ដូចជាថ្នាំងនៃវលិ្ល ឈ្មោះអសីតិកៈ ឬដូចជាថ្នាំងនៃវលិ្លប្រេង ព្រោះមានអាហារតិចនោះឯង ។ គគូថរបស់តថាគត ដូចជាស្នាមជើងនៃសត្វឱដ្ឋ ព្រោះ មានអាហារតិចនោះឯង ។ ឆ្អឹងខ្នងរបស់តថាគត រដិបរដុប ដូចជាលំពង់ឈើ ដែល វល្លិព័ទ្ធវេញ ព្រោះមានអាហារតិចនោះឯង ។ របៀបឆ្អឹងជំនីរទាំងឡាយ របស់តថាគត ក៏រគីមរគាម ដូចជាបង្កង់នៃសាលាចាស់ ដ៏រគីមរគាម ព្រោះមានអាហារតិចនោះឯង ។ ប្រស្រីភ្នែក ក្នុងរណ្តៅភ្នែករបស់តថាគត ក៏ជ្រៅខូងចុះទៅ ដូចក្រពេញទឹក ក្នុងអណ្តូង ទឹកជ្រៅ ដ៏ជ្រៅខូងចុះទៅ ព្រោះមានអាហារតិចនោះឯង ។ ស្បែកក្បាល ឰដ៏ក្បាល របស់តថាគត ដែលអាហារតិចនោះពាល់ត្រូវហើយ ក៏ស្វិតជ្រីវ ដូចជាផ្លែននោងព្រៃ ដែលគេកាត់ អំពីខ្ចី លុះខ្យល់នឹងកម្តៅថ្ងៃពាល់ត្រូវហើយ ក៏សិ្វតជ្រីវដូច្នោះឯង ។ ម្នាលអគ្គិវេស្សនៈ តថាគតនោះឯងគិតថា អាត្មាអញនឹងស្ទាបស្បែកពោះ ក៏ចាប់ត្រូវលើ ឆ្អឹងខ្នងទៅវិញ គិតថាអាត្មាអញនឹងស្ទាបឆ្អឹងខ្នង ក៏ចាប់ត្រូវលើស្បែកពោះទៅវិញ ម្នាលអគ្គិវេស្សនៈ ព្រោះថា ស្បែកពោះរបស់តថាគតជាប់នឹងឆ្អឹងខ្នង ព្រោះមានអាហារ តិចនោះឯង ។ ម្នាលអគិ្គវេស្សនៈ តថាគតនោះឯងគិតថា អាត្មាអញនឹងបន្ទោបង់នូវវច្ចៈ ឬទឹកមូត្រ ក៏ដួលផ្កាប់ក្នុងទីនោះ ព្រោះមានអាហារតិចនោះឯង ។ ម្នាលអគិ្គវេស្សនៈ តថាគតនោះ ឯងធ្វើកាយនេះឲ្យស្រួលបួល ដុសខ្លួនប្រាណដោយដៃ ម្នាលអគិ្គវេស្សនៈ កាលបើ តថាគតនោះ ដុសខ្លួនប្រាណដោយដៃ រោមទាំងឡាយមានគល់ស្អុយ ក៏ធ្លាក់ចុះ អំពីកាយ ព្រោះមានអាហារតិចនោះឯង ។ ម្នាលអគិ្គវេស្សនៈ មនុស្សទាំងឡាយបាន ឃើញតថាគត ហើយពោលយ៉ាងនេះថា ព្រះសមណគោតម មានសម្បុរខ្មៅ ។ មនុស្សពួកខ្លះ និយាយយ៉ាងនេះថា ព្រះសមណគោតមមិនខ្មៅទេ ព្រះសមណគោតម សម្បុរសណ្តែកបាយ ។ មនុស្សពួកខ្លះនិយាយយ៉ាងនេះថា ព្រះសមណគោតមមិន មែនសម្បុរខ្មៅ មិនមែនសម្បុរសណ្តែកបាយទេ ព្រះសមណគោតមមាន សម្បុរស្បែក ប្រផែះ ។ ម្នាលអគិ្គវេស្សនៈ សម្បុរស្បែករបស់តថាគតបរិសុទ្ធ ផូរផង់ដល់ម្ល៉ោះ ក៏ត្រឡប់ ជាអាប់អន់ ព្រោះមានអាហារតិចនោះឯង ។</p>
        <p><a class='ref km' id='km65' href='#km65'>៦៥</a>ម្នាលអគិ្គវេស្សនៈ តថាគតនោះមានសេចកី្តត្រិះរិះដូចេ្នះថា ជនទាំងឡាយ ណានីមួយ ទោះសមណៈកី្ត ព្រាហ្មណ៍កី្ត ក្នុងអតីតកាល បានសោយនូវទុក្ខវេទនា ដ៏ក្លៀវក្លា រឹងរូស ផ្សាខ្លោច ដែលកើតអំពីព្យាយាម មានកំណត់តែត្រឹមប៉ុណ្ណេះ មិនលើស​ជាងនេះទៅទៀតទេ ។ ជនទាំងឡាយណានីមួយ ទោះសមណៈកី្ត ព្រាហ្មណ៍កី្ត ក្នុងអនាគតកាល នឹងរងនូវទុក្ខវេទនា ដ៏ក្លៀវក្លា រឹងរូស ផ្សាខ្លោច ដែលកើតអំពី ព្យាយាម មានកំណត់តែត្រឹមប៉ុណ្ណេះ មិនលើសលប់ជាងនេះទៅទៀតទេ ។ ជន ទាំងឡាយណានីមួយ ទោះសមណៈកី្ត ព្រាហ្មណ៍កី្ត ក្នុងកាលឥឡូវនេះ នឹងរងនូវ ទុក្ខវេទនា ដ៏ក្លៀវក្លា រឹងរូស ផ្សាខ្លោច.. ដែលកើតអំពីព្យាយាម មានកំណត់តែត្រឹម ប៉ុណ្ណេះ មិនលើសលប់ជាងនេះទៅទៀតទេ ។ ចំណែកខាងអាត្មាអញ មិនទាន់បាន ត្រាស់ដឹងនូវគុណវិសេសគឺញាណទស្សនៈដ៏ឧត្តម ដែលអាចកំចាត់បង់នូវកិលេស ដ៏ក្រៃលែងជាងមនុស្សធម៌ ដោយទុក្ករកិរិយា ដ៏ផ្សាខ្លោច​នេះនៅឡើយ ។ ផ្លូវដទៃ ប្រព្រឹត្តទៅ ដើម្បីត្រាស់ដឹង គប្បីមានដែរឬហ្ន៎ ។ ម្នាលអគិ្គវេស្សនៈ តថាគតនោះ មានសេចកី្តត្រិះរិះដូច្នេះថា កាលដែលអាត្មាអញអង្គុយ នៅក្រោមម្លប់នៃដើមព្រីងដ៏ ត្រជាក់ ក្នុងកិច្ចការរបស់សក្យរាជជាបិតា ក៏ធ្លាប់បានស្ងាត់ចាកកាមទាំងឡាយ ស្ងាត់ចាកអកុសលធម៌ទាំងឡាយ បានដល់នូវបឋមជ្ឈាន ដែលប្រកបដោយវិត្តកៈ នឹងវិចារៈ មានបីតិនឹងសុខ ដែលកើត អំពីសេចកី្តស្ងាត់នោះ ហើយសម្រេចសម្រាន្តនៅ ឱហ្ន៎ នុ៎ះឯង ជាផ្លូវនៃការត្រាស់ដឹងហើយ ទេដឹង ។ ម្នាលអគិ្គវេស្សនៈ វិញ្ញាណជាគ្រឿង រឭកតាមនូវស្មារតី ក៏កើតឡើងដល់តថាគតនោះថា ផ្លូវនុ៎ះឯងហើយ ជាផ្លូវនៃការ ត្រាស់ដឹង ។ ម្នាលអគ្គិវេស្សនៈ តថាគតនោះ មានសេចកី្តតិ្រះរិះដូច្នេះថា សេចកី្តសុខ ណា ក្រៅចាកកាមទាំងឡាយ ក្រៅចាកអកុសលធម៌ទាំងឡាយ អាត្មាអញខ្លាច សេចកី្តសុខនោះ ឬហ្ន៎ ។ ម្នាលអគ្គិវេស្សនៈ តថាគតនោះ មានសេចកី្តត្រិះរិះដូច្នេះថា សេចកី្តសុខណា​ ក្រៅចាកកាមទាំងឡាយ ក្រៅចាកអកុសលធម៌ទាំងឡាយ អាត្មាអញ មិនខ្លាចសេចកី្តសុខនោះទេ ។</p>
        <p><a class='ref km' id='km66' href='#km66'>៦៦</a>ម្នាលអគិ្គវេស្សនៈ តថាគតនោះមានសេចកី្តត្រិះរិះដូច្នេះថា បុគ្គលមានកាយ ដល់នូវអាការស្គាំងស្គមក្រៃលែងយ៉ាងនេះ មិនងាយបាននូវសេចកី្តសុខនោះទេ បើ ដូច្នោះគួរតែអាត្មាអញ បរិភោគនូវអាហារដ៏គ្រោតគ្រាតគឺបាយនិងនំវិញ ។ ម្នាលអគ្គិ-វេស្សនៈ តថាគតនោះឯងក៏បរិភោគនូវអាហារដ៏គ្រោតគ្រាត គឺបាយនិងនំ ។ ម្នាលអគិ្គ-វេស្សនៈ សម័យនោះឯង ភិក្ខុទាំង ៥ រូប តាមមកបម្រើតថាគត ដោយគិតថា ព្រះសមណ-គោតមរបស់ យើងនឹងបានត្រាស់ដឹងនូវធម៌ណា លោកនឹងប្រាប់នូវធម៌នោះ ដល់យើង ទាំងឡាយ ។ ម្នាលអគិ្គវេស្សនៈ ព្រោះហេតុតែតថាគតបរិភោគនូវអាហារដ៏គ្រោតគ្រាត គឺបាយនិងនំ ក្នុងកាលណា ភិក្ខុទាំងប្រាំរូបនោះ លះបង់ រត់ចោលតថាគត ក្នុងកាលនោះ ដោយគិតថា ព្រះសមណគោតមប្រកបដោយល្មោភច្រើន ដោះចោលព្យាយាម ត្រឡប់ទៅដើម្បីសេចកី្តល្មោភច្រើន ។</p>
        <p><a class='ref km' id='km67' href='#km67'>៦៧</a>ម្នាលអគ្គិវេស្សនៈ លុះតថាគតនោះឯង បរិភោគនូវអាហារដ៏ គ្រោតគ្រាតហើយ ក៏មានកម្លាំង បានស្ងាត់ចាកកាមទាំងឡាយ ស្ងាត់ចាកអកុសល-ធម៌ទាំងឡាយ បានដល់នូវបឋមជ្ឈាន ដែលប្រកបដោយវិតក្កៈ និងវិចារៈ មានបីតិនិង សុខដែលកើតអំពីសេចកី្តស្ងាត់នោះ ក៏សម្រេចសម្រាន្ត នៅដោយឥរិយាបថទាំង ៤ ។ ម្នាលអគ្គិវេស្សនៈ ទុកណាជាសុខវេទនា មានសភាពដូច្នេះ កើតឡើងដល់តថាគត ក៏មិនគ្របសង្កត់ចិត្តរបស់តថាគតបានឡើយ ។ លុះតថាគតរម្ងាប់វិតក្កៈនិងវិចារៈហើយ ក៏បានដល់នូវទុតិយជ្ឈាន ជាធម្មជាតកើតមានក្នុងសន្តាននៃខ្លួន ប្រកបដោយសេចកី្ត ជ្រះថ្លាគឺសទ្ធា ជាសភាពនៃចិត្តដ៏ខ្ពស់ឯក ឥតមានវិតក្កៈនិងវិចារៈមានតែបីតិនិងសុខ ដែលកើត អំពីសមាធីគឺបឋមជ្ឈាន... ក៏បានដល់នូវតតិយជ្ឈាន... បានដល់នូវ ចតុត្ថជ្ឈាន ក៏សម្រេចសម្រាន្តទៅដោយឥរិយាបថទាំង ៤ ។ ម្នាលអគ្គិវេស្សនៈ ទុកណាជា សុខវេទនាមានសភាពដូច្នេះកើតឡើងដល់តថាគត ក៏មិនគ្របសង្កត់ចិត្ត របស់តថាគត បានឡើយ ។ កាលដែលចិត្តរបស់តថាគតខ្ជាប់ខ្ជួន បរិសុទ្ធផូរផង់ មិនមានទីទួលពោល គឺកិលេស ប្រាសចាកឧបកិ្កលេស មានសភាពជាចិត្តទន់ គួរដល់ភាវនាកម្ម ជាចិត្ត នឹងធឹង មិនញាប់ញ័រទៅតាមអារម្មណ៍ ( ដោយអំណាចឈានទាំង ៤ ) ដោយប្រការ​ដូច្នេះហើយ តថាគតបង្អោនចិត្តទៅដើម្បីបុព្វេនិវាសានុស្សតិញ្ញាណ ។ តថាគតនោះ រឭកឃើញនូវបុព្វេនិវាសច្រើនប្រការ គឺរឭកឃើញជាតិ ១ ខ្លះ ជាតិ ២ ខ្លះ ។បេ។ រឭកឃើញនូវបុព្វេនិវាសច្រើនប្រការ ព្រមទាំងអាការគឺរូបនឹងអាហារជាដើម ព្រមទាំង ឧទ្ទេសគឺឈ្មោះនឹងគោត្រកូលជាដើម ដោយប្រការដូច្នេះ ។ ម្នាលអគិ្គវេស្សនៈ វិជ្ជាទី ១ នេះឯង តថាគតបានហើយក្នុងបឋមយាមនៃរាត្រី អវិជ្ជាខ្ចាត់បាត់ទៅហើយ វិជ្ជាក៏ កើតឡើង សេចកី្តងងឹតខ្ជាត់បាត់ទៅហើយ ពន្លឺក៏កើតឡើងដល់តថាគត ដូចបុគ្គល ដែលមិនប្រមាទ មានព្យាយាមញុំាំងកិលេសឲ្យក្តៅ មានចិត្តបញ្ជូនទៅកាន់ព្រះនិព្វាន ដែលបាននូវវិជ្ជាទី ១ នោះដែរ ។ ម្នាលអគ្គិវេស្សនៈ ទុកណាជាសុខវេទនា មានសភាព ដូច្នេះ កើតឡើងដល់តថាគត ក៏មិនគ្របសង្កត់ នូវចិត្តរបស់តថាគត បានឡើយ ។</p>
        <p><a class='ref km' id='km68' href='#km68'>៦៨</a>កាលបើចិត្តរបស់តថាគតខ្ជាប់ខ្ជួន បរិសុទ្ធ ផូរផង់ មិនមានទីទួល ពោលគឺកិលេស ប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនញាប់ញ័រទៅតាមអារម្មណ៍ ដោយប្រការដូច្នេះហើយ តថាគតក៏ បង្អោនចិត្តទៅ ដើម្បីសត្តចុតូបបាតញ្ញាណ ។ តថាគតនោះ មានចក្ខុ ដូចជាទិព្វដ៏ស្អាត កន្លងហួសចក្ខុរបស់មនុស្សធម្មតា ក៏បានឃើញនូវពួកសត្វដែលច្យុត ដែលកើតឡើង ជាសត្វថោកទាបខ្លះ ខ្ពង់ខ្ពស់ខ្លះ មានរូបល្អខ្លះ រូបអាក្រក់ខ្លះ មានគតិល្អខ្លះ គតិអាក្រក់ខ្លះ មួយវិញទៀត តថាគតដឹងច្បាស់ នូវពួកសត្វដែលប្រព្រឹត្តទៅតាមកម្ម ។បេ។ ម្នាលអគ្គិ-វេស្សនៈ វិជ្ជាទី ២ នេះឯង តថាគតបានហើយ ក្នុងមជ្ឈិមយាមនៃរាត្រី អវិជ្ជាខ្ជាត់បាត់ទៅ ហើយ វិជ្ជាក៏កើតឡើង សេចកី្តងងឹត ខ្ជាត់បាត់ទៅហើយ ពន្លឺកកើតឡើងដល់តថាគត ដូចបុគ្គលដែលមិនប្រមាទ មានព្យាយាមញុំាងកិលេសឲ្យក្តៅ មានចិត្តបញ្ជូនទៅកាន់ ព្រះនិព្វាន ដែល បាននូវវិជ្ជាទី ២ ដូច្នោះដែរ ។ ម្នាលអគ្គិវេស្សនៈ ទុកណាជាសុខវេទនា មាន សភាពដូច្នេះ កើតឡើងដល់តថាគត ក៏មិនគ្របសង្កត់នូវចិត្ត របស់តថាគត បានឡើយ ។ </p>
        <p><a class='ref km' id='km69' href='#km69'>៦៩</a>កាលបើចិត្តរបស់តថាគតខ្ជាប់ខ្ជួន បរិសុទ្ធ ផូរផង់ មិនមាន ទីទួលពោល គឺកិលេស ប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹង ធឹង មិនញាប់ញ័រទៅតាមអារម្មណ៍ យ៉ាងនេះហើយ តថាគតក៏បង្អោនចិត្តទៅ ដើម្បី អាសវក្ខយញ្ញាណ ។ តថាគតបានដឹងច្បាស់ តាមពិតថា នេះជាទុក្ខ បានដឹងច្បាស់តាម ពិតថា នេះជាហេតុនាំឲ្យកើតទុក្ខ បានដឹងច្បាស់តាមពិតថា នេះជាទីរលត់ទុក្ខ បានដឹង ច្បាស់តាមពិតថា នេះសេចកី្តប្រតិបត្តិជាដំណើរទៅកាន់ទីរលត់ទុក្ខ បានដឹងច្បាស់តាម ពិតថា​ នេះជាអាសវៈ បានដឹងច្បាស់តាមពិតថា នេះជាធម៌នាំឲ្យកើតអាសវៈ បានដឹង ច្បាស់តាមពិតថា នេះជាទីរលត់អាសវៈ បានដឹងច្បាស់តាមពិតថា នេះសេចកី្តប្រតិបត្តិ ជាដំណើរទៅកាន់ ទីរលត់អាសវៈ ។ កាលបើតថាគតនោះដឹងយ៉ាងនេះ ឃើញយ៉ាងនេះ ហើយ ចិត្តរបស់តថាគតរួចចាកកាមសវៈផង ចិត្តរបស់តថាគតរួចចាកភវាសវៈផង ចិត្តរបស់តថាគត រួចចាកអវិជ្ជាសវៈផង ។បេ។ តថាគតដឹងច្បាស់ថា មគ្គភាវនាកិច្ចដទៃ ប្រព្រឹត្តទៅ ដើម្បីសោឡសកិច្ចនេះទៀតមិនមានឡើយ ។ ម្នាលអគ្គិវេស្សនៈ វិជ្ជាទី ៣ នេះឯង តថាគតបានហើយក្នុងមច្ឆិមយាមនៃរាត្រី អវិជ្ជាខ្ជាត់បាត់ទៅហើយ វិជ្ជាក៏កើត ឡើង សេចកី្តងងឹតខ្ជាត់បាត់ទៅហើយ ពន្លឺក៏កើតឡើងដល់តថាគត ដូចបុគ្គលដែល មិនប្រមាទ មានព្យាយាម ញុំាងកិលេសឲ្យក្តៅ មានចិត្តបញ្ជូនទៅកាន់ព្រះនិព្វាន ដែលបាននូវវិជ្ជាទី ៣ ដូច្នោះដែរ ។ ម្នាលអគ្គិវេស្សនៈ ទុកណាជាសុខវេទនាមាន សភាពដូច្នេះ កើតឡើងដល់តថាគត ក៏មិនគ្របសង្កត់នូវចិត្តរបស់តថាគតបានឡើយ ។</p>
        <p><a class='ref km' id='km70' href='#km70'>៧០</a>ម្នាលអគិ្គវេស្សនៈ តថាគតធ្លាប់ជាអ្នកសម្តែងធម៌ដល់បរិស័ទច្រើនរយ ។ ជនម្នាក់ ៗ សម្គាល់តថាគតយ៉ាងនេះថា ព្រះសមណគោតម សម្តែងធម៌ចំពោះអញ តែម្នាក់ឯង ។ ម្នាលអគ្គិវេស្សនៈ ចំណែកអ្នកកុំគប្បីយល់ឃើញយ៉ាងនេះថា ព្រះតថាគត សម្តែងធម៌ ដល់ជនទាំងឡាយនោះ ដោយប្រពៃ ដើម្បីប្រយោជន៍ឲ្យគ្រាន់តែចេះដឹង ប៉ុណ្ណោះដូច្នេះឡើយ ។ ម្នាលអគ្គិវេស្សនៈ តថាគតនោះឯង តែងនៅអស់កាលជានិច្ច ដោយ ផលសមាធិណា កាលបើចប់គាថានោះហើយ តថាគតក៏តម្រង់ ទប់ទល់ តំកល់ចិត្តខាងក្នុង ធ្វើឲ្យជាចិត្តមានអារម្មណ៍តែមួយ ក្នុងសមាធិនិមិត្តដែល មានហើយ អំពីមុននោះឯង ដោយផលសមាធិនោះ ។ សច្ចកនិគន្ថបុត្រពោលថា ពាក្យរបស់ ព្រះគោតមដ៏ចម្រើន ដែលជាអរហន្តសម្មាសម្ពុទ្ធនេះ ជាពាក្យគួរជឿពិតហើយ ចុះព្រះគោតមដ៏ចម្រើន ធ្លាប់ផ្ទុំលក់ក្នុងវេលាថ្ងៃឬទេ ។ ម្នាលអគ្គិវេស្សនៈ តថាគត ត្រឡប់មកអំពីបិណ្ឌបាត ក្នុងវេលាបច្ឆាភត្ត ហើយក្រាលនូវសង្ឃាដិមានជាន់ ៤ ហើយធ្លាប់សិងដោយចំហៀងខាងស្តាំ មានសតិនិងសម្បជញ្ញៈចុះស៊ប់កាន់កិរិយាលក់ ក្នុងខែជាទីបំផុត នៃគិម្ហៈរដូវ ។ បពិត្រព្រះគោតមដ៏ចម្រើន សមណព្រាហ្មណ៍ពួកខ្លះ ពោលនូវកិរិយាដេកលក់នេះឯង ថាជាធម៌ជាគ្រឿងនៅ ប្រកបដោយសេចកី្តវង្វេង ។ ម្នាលអគ្គិវេស្សនៈ បុគ្គលវង្វេងកី្ត មិនវង្វេងកី្ត មិនមានដោយហេតុប៉ុណ្ណេះឡើយ ម្នាលអគិ្គវេស្សនៈ មួយយ៉ាងទៀត បុគ្គលវង្វេងកី្ត មិនវង្វេងកី្ត ដោយហេតុណា អ្នកចូរ ស្តាប់ នូវហេតុនោះចុះ ចូរយកចិត្តទុកដាក់ឲ្យស្រួលបួលចុះ តថាគតនឹងសម្តែងឲ្យស្តាប់ ។ សច្ចកនិគន្ថបុត្រ ក៏ទទួលស្តាប់ព្រះពុទ្ធដីកា នៃព្រះមានព្រះភាគដូច្នេះថា ព្រះករុណា ព្រះអង្គ ។</p>
        <p><a class='ref km' id='km71' href='#km71'>៧១</a>ព្រះមានព្រះភាគ ទ្រង់សម្តែងដូច្នេះថា ម្នាលអគ្គិវេស្សនៈ បុគ្គល វង្វេងតើដូចម្តេច ម្នាលអគិ្គវេស្សនៈ អាសវៈទាំងឡាយណា ជាធម៌ដ៏សៅហ្មង នាំសត្វ ឲ្យកើតទៀត ប្រកបដោយសេចកី្តក្រវល់ក្រវាយ មានវិបាកជាទុក្ខ ប្រកបដោយជាតិនិង ជរាមរណៈតទៅ បុគ្គលណានីមួយមិនបានលះចោល ចេញហើយ តថាគតហៅបុគ្គល នោះ ថាជាអ្នកវង្វេង ម្នាលអគ្គិវេស្សនៈ ព្រោះថាបុគ្គលដែលឈ្មោះថាវង្វេងព្រោះហេតុតែ មិនបានលះបង់ចោលនូវអាសវៈទាំងឡាយ ម្នាលអគ្គិវេស្សនៈ អាសវៈទាំងឡាយណា ជាធម៌ដ៏សៅហ្មង នាំសត្វឲ្យកើតទៀត ប្រកបដោយសេចកី្តក្រវល់ក្រវាយ មានវិបាកជា ទុក្ខ ប្រកបដោយជាតិនិងជរាមរណៈតទៅ បុគ្គលណានីមួយ បានលះបង់ចេញ ហើយ តថាគតហៅបុគ្គលនោះ ថាជាអ្នកមិនវង្វេង ម្នាលអគ្គិវេស្សនៈ ព្រោះថា បុគ្គលដែល ឈ្មោះថា មិនវង្វេង ព្រោះបានលះបង់នូវអាសវៈទាំងឡាយចេញស្រឡះហើយ ។ ម្នាលអគ្គិវេស្សនៈ អាសវៈទាំងឡាយណា ជាធម៌ដ៏សៅហ្មង នាំសត្វឲ្យកើតទៀត ប្រកបដោយសេចកី្តក្រវល់ក្រវាយ មានវិបាកជាទុក្ខ ប្រកបដោយជាតិនិងជរាមរណៈ តទៅ តថាគតបានលះបង់ស្រឡះហើយ បានផ្តាច់ផ្តិលឫសគល់អស់ហើយ បានធ្វើឲ្យ នៅសល់តែទីនៅ ដូចជានៅរបស់ដើមត្នោត ធ្វើមិនឲ្យចម្រើនតទៅទៀត មានសភាព មិនកើតឡើងតទៅ ។ ម្នាលអគ្គិវេស្សនៈ ដើមត្នោតកំបុតកមិនគួរលូតលាស់ដុះ ឡើង វិញបាន យ៉ាងណាមិញ ម្នាលអគ្គិវេស្សនៈ អាសវៈទាំងឡាយណា ជាធម៌ដ៏សៅហ្មង នាំសត្វឲ្យកើតទៀត ប្រកបដោយសេចកី្តក្រវល់ក្រវាយ មានវិបាកជាទុក្ខ ប្រកបដោយ ជាតិនិងជរាមរណៈតទៅ តថាគតបានលះបង់ស្រឡះហើយ បានផ្តាច់ផ្តិលឫសគល់​អស់ហើយ បានធ្វើឲ្យនៅសល់តែទីនៅ ដូចជា នៅរបស់ដើមត្នោត បានធ្វើមិនឲ្យ ចម្រើន តទៅទៀត មានសភាពមិនកើតឡើងតទៅ យ៉ាងនេះឯង។</p>
        <p><a class='ref km' id='km72' href='#km72'>៧២</a>កាលដែលព្រះមានព្រះភាគ ទ្រង់ប្រកាសយ៉ាងនេះហើយ សច្ចក- និគន្ថបុត្រ ក៏និយាយដូច្នេះនឹងព្រះមានព្រះភាគថា បពិត្រព្រះគោតមដ៏ចម្រើន អស្ចារ្យ ណាស់ បពិត្រព្រះគោតមដ៏ចម្រើន ចំឡែកណាស់ ( ព្រោះ ) ព្រះគោតមដ៏ចម្រើន កាលដែលខ្ញុំព្រះអង្គ ពោលសង្កត់សង្កិន និយាយដោយគន្លងពាក្យជ្រៀតបៀតផ្សេង ៗ យ៉ាងនេះ ក៏នៅតែមានព្រះឆវិវ័ណ្ណ ផូរផង់ ទាំងសម្បុរព្រះភក្រ្តទៀតក៏ភ្លឺស្រស់បស់ ព្រោះថាព្រះអង្គសមជាព្រះ អរហន្តសម្មាសម្ពុទ្ធពិត បពិត្រព្រះគោតមដ៏ចម្រើន ខ្ញុំព្រះអង្គ ធ្លាប់លើកឡើងនូវទោសដោយពាក្យចំពោះបូរណកស្សប ឯបូរណកស្សបនោះ លុះខ្ញុំ ព្រះអង្គ លើកឡើងនូវទោសដោយពាក្យហើយ ក៏បិទបាំងនូវពាក្យដទៃដោយពាក្យដទៃ ហើយច្រានពាក្យចោលទៅខាងក្រៅហើយ ធ្វើនូវសេចកី្តក្រោធផង ទោសៈផង សេចកី្ត មិនត្រេកអរផង ឲ្យប្រាកដឡើង ចំណែកព្រះគោតមដ៏ចម្រើន កាលដែលខ្ញុំព្រះអង្គ ពោលសង្កត់សង្កិននិយាយដោយគន្លងពាក្យជ្រៀតបៀតផ្សេង ៗ យ៉ាងនេះ ក៏នៅតែមាន ព្រះឆវីវ័ណ្ណផូរផង់ ទាំងសម្បុរព្រះភក្រ្តទៀត ក៏ថ្លាស្រស់បស់ ព្រោះថា ព្រះអង្គសមជា ព្រះអរហន្តសម្មាសម្ពុទ្ធពិត បពិត្រព្រះគោតមដ៏ចម្រើន ខ្ញុំព្រះអង្គ ធ្លាប់លើកឡើង នូវទោស ដោយពាក្យ ចំពោះមក្ខលិគោសាល... ចំពោះអជិតកេសកម្ពល... ចំពោះ បកុធកច្ចាយនៈ... ចំពោះសញ្ជយវេលដ្ឋបុត្ត... លើកឡើងនូវទោសដោយពាក្យចំពោះ និគន្ថនាដបុត្ត ឯនិគន្ថនាដបុត្រនោះ លុះខ្ញុំព្រះអង្គលើកឡើងនូវទោសដោយពាក្យហើយ ក៏បិទបាំងនូវពាក្យដទៃដោយពាក្យដទៃ ហើយច្រានពាក្យចោលខាងក្រៅ ហើយធ្វើនូវ សេចកី្តក្រោធផង ទោសៈផង សេចកី្តមិនត្រេកអរផង ឲ្យប្រាកដឡើង ចំណែក ព្រះគោតមដ៏ចម្រើន កាលដែលខ្ញុំព្រះអង្គពោលសង្កត់សង្កិន និយាយដោយគន្លង ពាក្យជ្រៀតបៀតផ្សេង ៗ យ៉ាងនេះហើយ ក៏នៅតែមានព្រះឆវីវ័ណ្ណផូរផង់ ទាំងសម្បុរ ព្រះភក្រ្តទៀតក៏ថ្លាស្រស់បស់ ព្រោះព្រះអង្គសមជាព្រះអរហន្តសម្មាសម្ពុទ្ធពិត ប៉ុណ្ណឹង ចុះព្រះគោតមដ៏ចម្រើន ឥឡូវនេះ ខ្ញុំព្រះអង្គសូមលាទៅ ព្រោះមានកិច្ចច្រើន មានការងារ ច្រើន ។ ព្រះមានព្រះភាគ ទ្រង់មានព្រះពុទ្ធដីកាថា ម្នាលអគ្គិវេស្សនៈ ឥឡូវនេះ​ អ្នកសម្គាល់នូវកាលដែលគួរនឹងត្រឡប់ទៅវិញចុះ ។ លំដាប់នោះ សច្ចកនិគន្ថបុត្រ ត្រេកអរ រីករាយហើយចំពោះភាសិតរបស់ព្រះមានព្រះភាគ ហើយក្រោកចាកទីអង្គុយ ចៀសចេញទៅ ។</p>
        <p>ចប់ មហាសច្ចកសូត្រ ទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>