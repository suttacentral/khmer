<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn63' lang='km'>
        <header>
            <ul>
            </ul>
            <h1>ចូឡមាលុង្ក្យោវាទសូត្រ ទី ៣​</h1>
        </header>
        <p><a class='ref km' id='km១៤៧' href='#km១៤៧'>១៤៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ គង់នៅក្នុងវត្ត​ជេតពន របស់អនាថបណ្ឌិកសេដ្ឋី ជិតក្រុងសាវត្ថី ។ គ្រានោះឯង ព្រះមាលុង្ក្យបុត្រមាន​អាយុ ចូលទៅសម្ងំនៅក្នុងទីរហោស្ថាន ក៏មានចិត្តត្រិះរិះឡើងយ៉ាងនេះថា ទិដ្ឋិទាំងឡាយ​ណាថា លោកទៀង ដូច្នេះក្តី លោកមិនទៀង ដូច្នេះក្តី លោកមានទីបំផុត ដូច្នេះក្តី លោកមិន​មានទីបំផុត ដូច្នេះក្តី ជីវិតនោះក៏គឺសរីរៈនោះ ដូច្នេះក្តី ជីវិតដទៃសរីរៈក៏ដទៃ ដូច្នេះក្តី សត្វ​ស្លាប់ហើយកើតទៀត ដូច្នេះក្តី សត្វស្លាប់មិនកើតទៀត ដូច្នេះក្តី សត្វស្លាប់ហើយ កើតទៀត​ក៏មាន មិនកើតទៀតក៏មាន ដូច្នេះក្តី សត្វស្លាប់ហើយ កើតទៀតក៏មិនមែន មិនកើតទៀតក៏​មិនមែន ដូច្នេះក្តី ព្រះមានព្រះភាគ មិនបានសម្តែង គ្រាន់តែតម្កល់ទុក តែទ្រង់ហាមឃាត់​ ព្រះមានព្រះភាគ មិនបានសម្តែង ទិដ្ឋិទាំងនោះ ដល់អញទេ ព្រះមានព្រះភាគ មិនបានសម្តែង​ទិដ្ឋិទាំងឡាយណាដល់អញ ដំណើរដែលមិនបានសម្តែងទិដ្ឋិនោះ មិនគាប់ចិត្តអញទេ ដំណើរ​ដេលមិនបានសម្តែងទិដ្ឋិនោះ មិនបានពេញចិត្តអញឡើយ អញ ឯង នឹងហចូលទៅគាល់ព្រះមានព្រះភាគ ហើយសួរដំណើរនុ៎ះ ប្រសិនបើ ព្រះមានព្រះភាគ នឹងសម្តែងប្រាប់អញថា លោកទៀង ដូច្នេះក្តី ។ បេ ។ សត្វស្លាប់ហើយ កើតទៀតក៏មិនមែន មិនកើតទៀតក៏មិនមែន ដូច្នេះក្តី កាលបើយ៉ាងនេះ អាត្មាអញ នឹងប្រព្រឹត្តព្រហ្មចរិយធម៌ ក្នុងសម្នាក់ព្រះមានព្រះភាគ តែប្រសិនបើព្រះមានព្រះភាគ មិនបានសម្តែងថា លោកទៀង ដូច្នេះក្តី លោកមិនទៀង ដូច្នេះក្តី លោកមានទីបំផុត ដូច្នេះក្តី លោកមិនមានទីបំផុត ដូច្នេះក្តី ជីវិតនោះក៏គឺសរីរៈនោះ ដូច្នេះក្តី ជីវិតដទៃសរីរៈដទៃ ដូច្នេះក្តី សត្វស្លាប់ហើយមិនកើតទៀត ដូច្នេះក្តី សត្វស្លាប់ហើយ កើតទៀតក៏មាន មិនកើតទៀតក៏មាន ដូច្នេះ​ក្តី សត្វស្លាប់ហើយ កើតទៀត ក៏មិនមែន មិនកើតទៀតក៏មិនមែន ដូច្នេះក្តី កាលបើយ៉ាងនេះ អាត្មាអញ នឹងលះ​បង់សិក្ខា ហើយត្រឡប់មកកាន់ហីនភេទវិញ ។</p>
        <p><a class='ref km' id='km១៤៨' href='#km១៤៨'>១៤៨</a>គ្រានោះឯង ព្រះមាលុង្ក្យបុត្រមានអាយុ ក្រោកចេញអំពីសំណឹង ក្នុងវេលា សាយណ្ហសម័យ ហើយចូលទៅគាល់ព្រះមានព្រះភាគ លុះចូលទៅដល់ហើយ ក៏ក្រាប​ថ្វាយបង្គំព្រះមានព្រះភាគ ហើយអង្គុយក្នុងទីសមគួរ ។ ព្រះមាលុង្ក្យបុត្រមានអាយុ លុះអង្គុយក្នុងទីសមគួរហើយ ទើបក្រាបទូល នូវដំណើរនុ៎ះ ចំពោះព្រះមានព្រះភាគ បពិត្រ​ព្រះអង្គដ៏ចម្រើន ក្នុងទីនេះ ខ្ញុំព្រះអង្គ ចូលទៅសម្ងំនៅក្នុងទីរហោស្ថាន ក៏មានចិត្តត្រិះរិះកើត​ឡើងយ៉ាងនេះថា ទិដ្ឋិទាំងឡាយណាថា​លោកទៀង ដូច្នេះក្តី លោកមិនទៀង ដូច្នេះក្តី លោកមានទីបំផុត ដូច្នេះក្តី លោកមិនមានទីបំផុត​ ដូច្នេះក្តី ជីវិតនោះក៏គឺសរីរៈនោះ ដូច្នេះក្តី ជីវិតដទៃសរីរៈក៏ដទៃ​ ដូច្នេះក្តី សត្វស្លាប់ហើយកើតទៀត ដូច្នេះក្តី សត្វស្លាប់ហើយមិនកើត​ទៀង ដូច្នេះក្តី សត្វស្លាប់ហើយ កើតទៀតក៏មាន មិនកើតទៀតក៏មាន ដូច្នេះក្តី សត្វស្លាប់​ហើយ កើតទៀតក៏មិនមែន មិនកើតទៀតក៏មិនមែន ដូច្នេះក្តី ព្រះមានព្រះភាគមិនបាន​សម្តែង​គ្រាន់តែតម្កល់ទុក តែទ្រង់ឃាត់ហាម ព្រះមានព្រះភាគ មិនទាន់សម្តែង នៅទិដ្ឋិទាំងនោះ​ប្រាប់អាត្មាអញនៅឡើយ ព្រះមានព្រះភាគ មិនបានសម្តែងនៅទិដ្ឋិទាំងឡាយណា ដល់​អាត្មាអញ ដំណើរដែលមិនបានសម្តែងទិដ្ឋិនោះ មិនគាប់ចិត្តដល់អាត្មាអញទេ ដំណើរ​ដែល​មិនបានសម្តែងទិដ្ឋិនោះ មិនពេញចិត្តដល់អាត្មាអញឡើយ អាត្មាអញ នឹងចូលទៅគាល់​ព្រះ​មានព្រះភាគ ហើយក្រាបទូលសួរ នៅដំណើរនុ៎ះ បើព្រះមានព្រះភាគ សម្តែងប្រាប់អាត្មា​អញថា លោកទៀងក្តី លោកមិនទៀងក្តី ថា លោកមានទីបំផុតក្តី ថា លោកមិនមានទីបំផុត​ក្តី ជីវិតនោះក៏គឺសរីរៈនោះក្តី ថាជីវិតដទៃសរីរៈក៏ដទៃក្តី ថា សត្វស្លាប់ហើយកើតទៀតក្តី ថា សត្វស្លាប់ហើយមិនកើតទៀតក្តី ថា សត្វស្លាប់ហើយកើតទៀតក៏មាន មិនកើតទៀតក៏មានក្តី ថា សត្វស្លាប់ហើយកើតទៀតក៏មិនមែន មិនកើតទៀតក៏មិនមែនក្តី កាលបើយ៉ាងនេះ​ ទើបអាត្មាអញ នឹងប្រព្រឹត្តព្រហ្មចរិយធម៌ ក្នុងសម្នាក់នៃព្រះមានព្រះភាគ ទើបព្រះមានព្រះភាគ មិនសម្តែង ថា លោកទៀងក្តី ថា លោកមិនទៀងក្តី ។ បេ ។ ថា សត្វ​ស្លាប់ហើយកើតទៀតក៏មិនមែន មិនកើតទៀតក៏មិនមែនក្តី កាលបើយ៉ាងនេះ អាត្មាអញ នឹងលាសិក្ខា ហើយត្រឡប់មកកាន់ហីនភេទវិញ ។ បើព្រះមានព្រះភាគ ទ្រង់ជា្របថា លោក​ទៀង ដូច្នេះហើយ សូមព្រះមានព្រះភាគ សម្តែងប្រាប់ខ្ញុំព្រះអង្គថា លោកទៀង ដូច្នេះឲ្យទាន បើព្រះមានព្រះភាគ ទ្រង់ជ្រាបថា លោកមិនទៀង សូមព្រះមានព្រះភាគ សម្តែងប្រាប់ខ្ញុំព្រះ​អង្គថា​ លោកមិនទៀង ដូច្នេះឲ្យទាន បើព្រះមានព្រះភាគ មិនជ្រាបថា លោកទៀងក្តី ថា​លោកមិនទៀងក្តី កាលបើព្រះមានព្រះភាគ មិនជ្រាប មិនឃើញហើយ ក៏ត្រូវគ្នានឹងខ្ញុំព្រះ​អង្គ ដែលមិនដឹងមិនឃើញដែរ ។ បើព្រះមានព្រះភាគ ជ្រាបថា លោកមានទីបំផុត សូមព្រះ​មានព្រះភាគ សម្តែងប្រាប់ខ្ញុំព្រះអង្គថា លោកមានទីបំផុត ដូច្នេះឲ្យទាន បើព្រះមានព្រះភាគ ជា្របថា លោកមិនមានទីបំផុត សូមព្រះមានព្រះភាគ សម្តែងប្រាប់ខ្ញុំព្រះអង្គថា លោកមិន​មានទីបំផុត ដូច្នេះឲ្យទាន បើព្រះមានព្រះភាគ មិនជ្រាបថា លោកមានទីបំផុត ថា លោកមិន​មានទីបំផុតក្តី កាលបើព្រះមានព្រះភាគ មិនជ្រាប មិនឃើញហើយ ក៏ត្រូវគ្នានឹងខ្ញុំព្រះអង្គ ដែលមិនដឹង មិនឃើញដែរ ។ បើព្រះមានព្រះភាគ ជ្រាបថា ជីវិតនោះក៏គឺសរីរៈនោះ សូមព្រះ​មានព្រះភាគ សម្តែងប្រាប់ខ្ញុំព្រះអង្គថា ជីវិតនោះក៏គឺសរីរៈនោះ ដូច្នេះឲ្យទាន បើព្រះមានព្រះ​ភាគ ជ្រាបថា ជីវិតដទៃសរីរៈក៏ដទៃ​ សូមព្រះមានព្រះភាគ សម្តែងប្រាប់ខ្ញុំព្រះអង្គថា ជីវិត​ដទៃសរីរៈក៏ដទៃ ដូច្នេះឲ្យទាន បើព្រះមានព្រះភាគ មិនជ្រាបថា​ ជីវិតនោះក៏គឺសរីរៈនោះក្តី ថា ជីវិតដទៃសរីរៈក៏ដទៃក្តី កាលបើព្រះមានព្រះភាគ មិនជា្រប មិនឃើញហើយ ក៏ត្រូវគ្នានឹងខ្ញុំ​ព្រះអង្គ ដែលមិនដឹង មិនឃើញដែរ ។ បើព្រះមាន​ព្រះភាគ ជ្រាបថា សត្វស្លាប់ហើយកើតទៀ​ត សូមព្រះមានព្រះភាគ សម្តែងប្រាប់ខ្ញុំព្រះអង្គថា សត្វស្លាប់ហើយកើតទៀត ដូច្នេះឲ្យទាន បើព្រះមានព្រះភាគ ជ្រាបថា សត្វស្លាប់ហើយមិនកើតទៀត សូមព្រះមានព្រះ​ភាគ សម្តែងបា្រប់ខ្ញុំព្រះអង្គថា សត្វស្លាប់ហើយ មិនកើតទៀត​ ដូច្នេះឲ្យទាន បើព្រះមានព្រះ​ភាគ មិនជ្រាបថា សត្វស្លាប់ហើយកើតទៀតក្តី ថា សត្វស្លាប់ហើយមិនកើតទៀតក្តី កាលបើព្រះមានព្រះភាគ មិនជ្រាប មិនឃើញហើយ ក៏ត្រូវគ្នានឹងខ្ញុំព្រះអង្គ ដែលមិនដឹង មិន​ឃើញដែរ ។ បើព្រះមានព្រះភាគ ជ្រាបថា សត្វស្លាប់ហើយ កើតទៀតក៏មាន មិនកើតទៀត​ក៏មាន សូមព្រះមានព្រះភាគ សម្តែងប្រាប់ខ្ញុំព្រះអង្គថា​ សត្វស្លាប់ហើយ កើតទៀតក៏មាន មិនកើតទៀតក៏មាន ដូច្នេះឲ្យទាន បើព្រះមានព្រះភាគ ជ្រាបថា សត្វស្លាប់ហើយ កើតទៀត​ក៏មិនមែន មិនកើតទៀតក៏មិនមែន សូមព្រះមានព្រះភាគ សម្តែងប្រាប់ខ្ញុំព្រះអង្គថា សត្វស្លាប់ហើយ កើតទៀតក៏មិនមែន មិនកើតទៀតក៏មិនមែន ដូច្នេះឲ្យទាន បើព្រះមានព្រះ ភាគ មិនជ្រាបថា សត្វស្លាប់ហើយ កើតទៀតក៏មាន មិនកើតទៀតក៏មានក្តី ថា សត្វស្លាប់ហើយ កើតទៀតក៏មិនមែន មិនកើតទៀតក៏មិនមែនក្តី កាលបើព្រះមានព្រះភាគ មិនជ្រាប មិនឃើញហើយ ក៏ត្រូវហើយ ក៏ត្រូវគ្នានឹងខ្ញុំព្រះអង្គ ដែលមិនដឹង មិនឃើញ ។</p>
        <p><a class='ref km' id='km១៤៩' href='#km១៤៩'>១៤៩</a>ព្រះមាន​ព្រះភាគ ទ្រង់ត្រាស់សួរថា ម្នាលមាលុង្ក្យបុត្រ ចុះតថាគត បាននិយាយនឹងអ្នយ៉ាងនេះថា ម្នាលមាលុង្ក្យបុត្រ អ្នកចូរមកអាយ អ្នកចូរប្រព្រឹត្ត​ព្រហ្មចរិយ​ធម៌ ក្នុងសម្នាក់តថាកតចុះ តថាគតនឹងសម្តែងប្រាប់អ្នកថា លោក​ទៀង ដូច្នេះក្តី លោកមិនទៀង ដូច្នេះក្តី លោកមានទីបំផុត ដូច្នេះក្តី លោកមិនមានទីបំផុត ដូច្នេះក្តី ជីវិតនោះក៏គឺសរីរៈនោះ ដូច្នេះក្តី ជីវិតដទៃសរីរៈក៏ដទៃ ដូច្នេះក្តី សត្វស្លាប់ហើយកើតទៀត ដូច្នេះក្តី សត្វស្លាប់ហើយមិនកើតទៀត ដូច្នេះក្តី សត្វស្លាប់ហើយកើតទៀតក៏មាន មិនកើត​ទៀតក៏មាន ដូច្នេះក្តី សត្វស្លាប់ហើយ កើតទៀតក៏មិនមែន មិនកើតទៀតក៏មិនមែន ដូច្នេះក្តី ឬអ្វី ។ បពិត្រព្រះអង្គដ៏ចម្រើន មិនមែនដូច្នោះទេ ។ ចុះអ្នកបាននិយាយនឹងតថាគតយ៉ាងនេះ​ថា បពិត្រព្រះអង្គដ៏ចម្រើន ខ្ញុំព្រះអង្គ នឹងប្រព្រឹត្តព្រហ្មចរិយធម៌ ក្នុងសម្នាក់នៃព្រះមានព្រះ​ភាគ ឲ្យតែព្រះមានព្រះភាគ នឹងសម្តែងប្រាប់ខ្ញុំព្រះអង្គថា លោកទៀង ដូច្នេះក្តី លោកមិន​ទៀង ដូច្នេះក្តី លោកមានទីបំផុត ដូច្នេះក្តី លោកមិនមានទីបំផុត ដូច្នេះក្តី ជីវិតនោះគឺ​សរីរៈនោះ ដូច្នេះក្តី ជីវិតដទៃសរីរៈក៏ដទៃ ដូច្នេះក្តី សត្វស្លាប់ហើយកើតទៀត ដូច្នេះក្តី សត្វ​ស្លាប់ហើយមិនកើតទៀត ដូច្នេះក្តី សត្វស្លាប់ហើយ កើតទៀតក៏មាន មិនកើតក៏មាន ដូច្នេះក្តី សត្វស្លាប់ហើយកើតទៀតក៏មិនមែន មិនកើតទៀតក៏មិនមែនដូច្នេះក្តី ឬអ្វី ។ បពិត្រព្រះអង្គ​ដ៏ចម្រើនមិនមែនដូច្នោះទេ ។ ម្នាលមាលុង្ក្យបុត្រ បានឮថា តថាគត មិនបាននិយាយនឹងអ្នក​ថា ម្នាលមាលុង្ក្យបុត្រ ចូរអ្នកមកអាយ ចូរអ្នកប្រព្រឹត្តព្រហ្មចរិយធម៌ក្នុងសម្នាក់តថាគត​ចុះ តថាគតនិងសម្តែងប្រាប់ថា លោកទៀងដូច្នេះក្តី លោកមិនទៀងដូច្នេះក្តី ។ បេ ។ សត្វ​ស្លាប់ហើយកើតទៀតក៏មិនមែន មិនកើតទៀតក៏មិនមែនដូច្នេះក្តី ទាំងបានឮថា អ្នកក៏មិនបាន​និយាយថា បពិត្រព្រះអង្គដ៏ចម្រើន ខ្ញុំព្រះព្រះអង្គនឹងប្រព្រឹត្តព្រហ្មចរិយធម៌ក្នុងសម្នាក់នៃព្រះ​មានព្រះភាគ ឲ្យតែព្រះមានព្រះភាគ សម្តែងប្រាប់ខ្ញុំព្រះអង្គថា លោកទៀងដូច្នេះក្តី មិនទៀង​ដូច្នេះក្តី ។ បេ ។ សត្វស្លាប់ហើយ កើតទៀតក៏មិនមែន មិនកើតទៀតក៏មិនមែន ដូច្នេះក្តី ម្នាលមោឃបុរស កាលបើហេតុយ៉ាងនេះទេ ចុះអ្នកជាអុកជាទុក្ខប្រាប់អ្នកណា ។</p>
        <p><a class='ref km' id='km១៥០' href='#km១៥០'>១៥០</a>ម្នាលមាលុង្ក្យបុត្រ បុគ្គលណា និយាយយ៉ាងនេះថា ខ្ញុំមិនទាន់ប្រព្រឹត្តព្រហ្មចរិ​យធម៌ ក្នុងសម្នាក់នៃព្រះមានព្រះភាគទេ ព្រោះព្រះមានព្រះភាគ មិនទាន់សម្តែងប្រាប់ខ្ញុំព្រះ​អង្គថា លោកទៀង ដូច្នេះក្តី លោកមិនទៀង ដូច្នេះក្តី ។ បេ ។ សត្វស្លាប់ហើយ កើតទៀតក៏​មាន មិនកើតទៀតក៏មាន ដូច្នេះក្តី សត្វស្លាប់ហើយ កើតទៀតក៏មិនមែន មិនកើតទៀតក៏​មិន​មែន ដូច្នេះក្តី ម្នាលមាលុង្ក្យបុត្រ តថាគតនឹងសម្តែងនូវដំណើរនោះឲ្យស្តាប់មិនទាន់ទេ បុគ្គលនោះមុខជានឹងធ្វើមរណកាលទៅ ( មុនសម្តែង ) ដោយពិត ។ ម្នាលមាលុង្ក្យបុត្រ ដូច​ជាបុរសមុតព្រួញ ( របស់សេនានៃស្តេចដទៃ ) ដែលលាបប្រឡាក់ដោយថ្នាំពិសដ៏ក្រាស់ មិត្តអាមាត្យញាតិនិងសាលោកហិតរបស់បុរសនោះ ក៏ចូលទៅរកពេទ្យជាអ្នកវះ ។ បុរស​នោះ និយាយយ៉ាងនេះថា ខ្ញុំមិនទាន់ដកព្រួញនេះទេ ព្រោះខ្ញុំមិនទាន់ស្គាល់បុរសដែលបាញ់ខ្ញុំ​នោះ ថាជាក្សត្រ ឬព្រហ្មណ៍ ឬវេស្សៈ ឬសុទ្ទៈ នៅឡើយ ។ បុរសនោះ និយាយយ៉ាងនេះថា ខ្ញុំមិនទាន់ដកព្រួញនេះទេ ព្រោះខ្ញុំមិនទាន់ស្គាល់បុរសដែលបាញ់ខ្ញុំនោះថា មាននាមយ៉ាងនេះ ឬមានគោត្រយ៉ាងនេះ នៅឡើយ ។ បុរសនោះ និយាយយ៉ាងនេះថា ខ្ញុំមិនទាន់ដកព្រួញនេះ​ទេ ព្រោះខ្ញុំមិនទាន់ស្គាល់បុរសដែលបាញ់ខ្ញុំនោះ ថាជាបនុស្សខ្ពស់ ឬទាប ឬកណ្តាលនៅ​ឡើយ ។ បុរសនោះនិយាយយ៉ាងនេះថា ខ្ញុំមិនទាន់ដកព្រួញនេះទេ ព្រោះខ្ញុំមិនទាន់ស្គាល់​បុរសដែលបាញ់ខ្ញុំនោះ ថាជាមនុស្សសម្បុរខ្មៅ ឬសណ្តែកបាយ ឬប្រផេះនៅឡើយ ។ បុរសនោះ និយាយយ៉ាងនេះថា ខ្ញុំមិនទាន់ដកព្រួញនេះទេ​ ព្រោះខ្ញុំមិនទាន់ស្គាល់បុរស ដែលបាញ់ខ្ញុំនោះ ថានៅក្នុងស្រុកឬនិគម ឬនគរឯណោះៗ នៅឡើយ ។ បុរសនោះ និយាយយ៉ាងនេះថា ខ្ញុំមិនទាន់ដកព្រួញនេះទេ ព្រោះខ្ញុំមិនទាន់ស្គាល់ធ្នូ ដែលមុតខ្ញុំនោះ ថាជា​កាំភ្លើង ឬស្នានៅឡើយ ។ បុរសនោះ និយាយយ៉ាងនេះថា ខ្ញុំមិនទាន់ដកព្រួញនេះទេ ព្រោះខ្ញុំ​មិនទាន់ស្គាល់ខ្សែបន្លោះដែលបាញ់ខ្ញុំនោះ ថាជាសំបករាក់ ឬពន្លុងឫស្សី ជាសរសៃសត្វ ឬសំបកខ្លែងព័រ ឬវល្លិទឹកដោះ នៅឡើយ ។ បុរសនោះ និយាយយ៉ាងនេះថា ខ្ញុំមិនទាន់ដក​ព្រួញនេះទេ ព្រោះខ្ញុំមិនទាន់ស្គាល់ព្រួញដែលមុតខ្ញុំ​ ថាជាព្រួញឈើព្រៃ ឬព្រួញឆើដែលគេដាំ នៅឡើយ ។ បុរសនោះនិយាយយ៉ាងនេះថា ខ្ញុំមិនទាន់ដកព្រួញនេះទេ ព្រោះខ្ញុំមនទាន់ស្គាល់​ព្រួញដែលមុតខ្ញុំនោះ ថាជាព្រួញ ដែលគេសៀតដោយស្លាបសត្វណ សត្វនោះ ជាត្មាត​​ ឬប្រមង់ ឬខ្លែង ឬក្ងោក ឬទុង នៅឡើយ ។ បុរសនោះ និយាយយ៉ាងនេះថា ខ្ញុំមិនទាន់ដក​ព្រួញនេះទេ ព្រោះខ្ញុំមនទាន់ស្គាល់ព្រួញដែលមុតខ្ញុំនោះ ថាជាព្រួញដែលគេរុំដោយសរសៃ​គោ ឬក្របី សរសៃសីហៈខ្មៅឬស្វានៅឡើយ ។ បុរសនោះ និយាយយ៉ាងនេះថា ខ្ញុំមិនទាន់​ដកព្រួញនេះទេ ព្រោះខ្ញុំមិនទាន់ស្គាល់ព្រួញដែលមុតខ្ញុំនោះ ថាជាព្រួញមានមុខមូល ឬមាន​មុខដូចពន្លាក ឬព្រួញធ្វើអំពីទ្រនុងធាងទ្រាំង នៅឡើយ​ ម្នាលមាលុង្ក្យបុត្រ​ បុរសនោះ ចាំដឹងដំណើរនោះមិនទាន់ទេ មុខជាបុរសនោះនឹងធ្វើមរណកាលទៅពុំខាន ។ ម្នាលមាលុង្ក្យបុត្រ បុគ្គលណា និយាយយ៉ាងនេះថា ខ្ញុំមិនទាន់ប្រព្រឹត្តព្រហ្មចរិយធម៌ ក្នុង​សម្នាក់ព្រះមានព្រះភាគទេ ព្រោះព្រះមានព្រះភាគ មិនទាន់សម្តែងប្រាប់ខ្ញុំថា លោកទៀង ដូច្នេះក្តី លោកមិនទៀងដូច្នេះក្តី លោកមានទីបំផុត ដូច្នេះក្តី លោកមិនមានទីបំផុត ដូច្នេះក្តី ជីវិតនោះក៏គឺសរីរៈនោះ ដូច្នេះក្តី ជីវិតដទៃ សរីរៈក៏គឺដទៃ ដូច្នេះក្តី សត្វស្លាប់ហើយកើតទៀត​ ដូច្នេះក្តី សត្វស្លាប់ហើយមិនកើតទៀត ដូច្នេះក្តី សត្វស្លាប់ហើយកើតទៀតក៏មាន មិនកើត​ទៀតក៏មាន ដូច្នេះក្តី សត្វស្លាប់ហើយ កើតទៀតក៏មិនមែន មិនកើតទៀតក៏មិនមែន ដូច្នេះក្តី ម្នាលមាលុង្ក្យបុត្រ តថាគតនឹងសម្តែងដំណើរនោះឲ្យស្តាប់មិនទាន់ទេ បុគ្គលនោះ មុខជានឹង​ធ្វើមរណកាលទៅ ( មុខសម្តែង ) ពុំខាន មានឧបមេយ្យដូចជាបុរស ដែលត្រូវព្រួញមុតនោះ​ឯង ។</p>
        <p><a class='ref km' id='km១៥១' href='#km១៥១'>១៥១</a>ម្នាលមាលុង្ក្យបុត្រ កាលបើមានសេចក្តីយល់ឃើញថា លោកទៀង ដូច្នេះហើយ សេចក្តីយល់ឃើញថា ការអប់ចំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា លោកមិនទៀង ដូច្នេះហើយ សេចក្តីយល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា​ លោកទៀង ឬថា លោកមិនទៀង ដូច្នេះហើយ ជាតិក៏មាន ជរាក៏មាន មរណៈក៏មាន សេចក្តីសោក សេចក្តីខ្សឹកខ្សួល សេចក្តី​លំបាកកាយ សេចក្តីតូចចិត្ត សេចក្តីក្រៀមក្រំចិត្ត ក៏មាន ជាធម៌ដែលតថាគតបញ្ញត្តថា មានសេចក្តីវិនាសក្នុងបច្ចុប្បន្ន ។ ម្នាលមាលុង្ក្យបុត្រ កាលបើមានសេចក្តីយល់ឃើញថា លោកមានទីបំផុត ដូច្នេះហើយ សេចក្តីយល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា លោកមិនមានទីបំផុត ដូច្នេះហើយ សេចក្តីយល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា លោកមានទីបំផុត​ ឬថា លោកមិនមានទីបំផុត ដូច្នេះហើយ ជាតិក៏មាន ជរាក៏មាន សេចក្តីសោក សេចក្តីខ្សឹក​ខ្សួល សេចក្តីលំបាកកាយ សេចក្តីតូចចិត្ត សេចក្តីក្រៀមក្រំចិត្ត ក៏មាន ជាធម៌ដែល​តថាគតបញ្ញាត្តថា មានសេចក្តីវិនាស ក្នុងបច្ចុប្បន្ន ។ ម្នាលមាលុង្ក្យបុត្រ កាលបើមាន​សេចក្តីយល់ឃើញថា ជីវិតនោះក៏គឺសរីរៈនោះ ដូច្នេះហើយ សេចក្តីយល់ឃើញថា ការអប់រំ​ព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់​ឃើញថា ជីវិតដទៃ សរីរៈក៏ដទៃ ដូច្នេះហើយ សេចក្តីយល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា ជីវិតនោះ ក៏គឺសរីរៈនោះ ឬថា ជីវិតដទៃ សរីរៈក៏ដទៃ ដូច្នេះហើយ ជាតិក៏មាន ។ បេ ។ បញ្ញត្តថា មាន​សេចក្តីវិនាស ។ ម្នាលមាលុង្ក្យបុត្រ កាលបើមានសេចក្តីយល់ឃើញថា សត្វស្លាប់ហើយ កើតទៀត ដូច្នេះហើយ សេចក្តីយល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា សត្វស្លាប់ហើយមិន​កើតទៀត ដូច្នេះហើយ សេចក្តីយល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា សត្វស្លាប់ហើយ កើត​ទៀត ឬថា សត្វស្លាប់ហើយមិនកើតទៀត ដូច្នេះហើយ ជាតិក៏មាន ។ បេ ។ ជាធម៌ដែល​តថាគតបញ្ញត្តថា មានសេចក្តីវិនាសក្នុងបច្ចុប្បន្ន ។ ម្នាលមាលុង្ក្យបុត្រ កាលបើមានសេចក្តី​យល់ឃើញថា សត្វស្លាប់ហើយ កើតទៀតក៏មាន មិនកើតទៀតក៏មាន ដូច្នេះហើយ សេចក្តី​យល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមានទេ ម្នាលមាលុង្ក្យបុត្រ កាលបើមានសេចក្តីយល់ឃើញថា សត្វស្លាប់ហើយ កើតទៀតក៏មិនមែន មិនកើតទៀតក៏​មិនមែន ដូច្នេះហើយ សេចក្តីយល់ឃើញថា ការអប់រំព្រហ្មចរិយធម៌ នឹងមាន ដូច្នេះ មិនមាន​ទេ ម្នាលមាលុង្ក្យបុត្រ កាលបើមានសេចក្តីយល់ឃើញថា សត្វស្លាប់ហើយ កើតទៀតក៏មាន មិនកើតទៀតក៏មាន ឬថា សត្វស្លាប់ហើយ កើតទៀត ក៏មិនមែន មិនកើត​ទៀតក៏មិនមែន ដូច្នេះហើយ ជាតិក៏មាន ជរាក៏មាន មរណៈក៏មាន សេចក្តីសោក សេចក្តី​ខ្សឹកខ្សួល សេចក្តីលំបាកកាយ សេចក្តីតូចចិត្ត សេចក្តីក្រៀមក្រំចិត្ត ក៏មាន ជាធម៌ដែល​តថាគត បញ្ញតថា មានសេចក្តីវិនាសក្នុងបច្ចប្បន្ន ។</p>
        <p><a class='ref km' id='km១៥២' href='#km១៥២'>១៥២</a>ម្នាលមាលុង្ក្យបុត្រ ព្រោះហេតុនោះ អ្នកទាំងឡាយ ចូរចាំទុកនូវសេចក្តី ដែល​តថាគតមិនបានសម្តែងហើយ តាមសេចក្តីដែលតថាគតមិនបានសម្តែងហើយ តាមសេចក្តី​ដែលតថាគតមិនបានសម្តែង ទាំងចូរចាំទុកនូវសេចក្តី ដែលតថាគតបានសម្តែងហើយ តាម​សេចក្តីដែលតថាគតបានសម្តែងចុះ ។ ម្នាលមាលុង្ក្យបុត្រ តថាគត មិនបានសម្តែងថា លោកទៀង ម្នាលមាលុង្ក្យបុត្រ តថាគត មិនបាន សម្តែងថា លោកមិនទៀង ម្នាលមាលុង្ក្យ​បុត្រ តថាគត មិនបានសម្តែងថា លោកមានទីបំផុត ម្នាលមាលុង្ក្យបុត្រ តថាគត មិនបាន​សម្តែងថា លោកមិនមានទីបំផុត ម្នាលមាលុង្ក្យបុត្រ តថាកត មិនបានសម្តែងថា ជីវិតនោះ​ក៏គឺសរិរៈនោះ តថាគត មិនបានសម្តែងថា ជីវិតដទៃសរិរៈក៏ដទៃ តថាគត មិនបានសម្តែងថា សត្វស្លាប់ហើយកើតទៀត តថាគត មិនបានសម្តែងថា​សត្វស្លាប់ហើយមិនកើតទៀត តថាគត មិនបានសម្តែងថា​សត្វស្លាប់ហើយ កើតទៀតក៏មាន មិនកើតទៀតក៏មាន តថាគត មិនបានសម្តែងថ សត្វស្លាប់ហើយ កើតទៀតក៏មិនមែន មិនកើតទៀតក៏មិនមែន ។ ម្នាលមាលុង្ក្យបុត្រ ព្រោះហេតុអ្វី បានជាតថាគតមិនសម្តែងទិដ្ឋិនុ៎ះ ម្នាលមាលុង្ក្យបុត្រ ព្រោះទិដ្ឋិនោះ មិនប្រកបដោយប្រយោជន៍ មិនមែនជាខាងដើមនៃព្រហ្មចរិយធម៌ មិនប្រព្រឹត្ត​ទៅដើម្បីសេចក្តីនឿយណាយ មិនប្រព្រឹត្តទៅដើម្បីប្រាសចាករាគៈ មិនប្រព្រឹត្តទៅដើម្បី​សេចក្តីរលត់ទុក្ខ មិនប្រព្រឹត្តទៅដើម្បីសេចក្តីស្ងប់រម្ងាប់ មិនប្រព្រឹត្តទៅដើម្បីសេចក្តីដឹង​ច្បាស់ មិនប្រព្រឹត្តទៅដើម្បីសេចក្តីត្រាស់ដឹង មិនប្រព្រឹត្តទៅដើម្បីព្រះនិព្វាន ព្រោះហេតុនោះ បានជាតថាគត មិនបានសម្តែងទិដ្ឋិនោះ ។ ម្នាលមាលុង្ក្យបុត្រ ចុះសេចក្តីដូចម្តេចដែល​តថាគតតែងសម្តែង ម្នាលមាលុង្ក្យបុត្រ តថាគតតែងសម្តែងថា​ នេះ ជាទុក្ខ ម្នាលមាលុង្ក្យ​បុត្រ តថាគតតែងសម្តែងថា នេះ ជាហេតុប្រជុំកើតឡើងនៃទុក្ខ តថាគតតែងសម្តែងថា នេះ ជាគ្រឿងរំលត់ទុក្ខ តថាគតតែងសម្តែងថា នេះ ជាសេចក្តីប្រតិបត្តិជាដំណើរទៅកាន់ទី​រំលត់​ទុក្ខ ។ ម្នាលមាលុង្ក្យបុត្រ​ ហេតុដូចម្តេច បានជាតថាគតសម្តែងពាក្យនុ៎ះ ម្នាលមាលុង្ក្យបុត្រ ព្រោះថា ពាក្យនុ៎ះ ប្រកបដោយប្រយោជន៍ ពាក្យនុ៎ះ ជាខាងដើមនៃព្រហ្មចរិយធម៌ ពាក្យនុ៎ះ ប្រព្រឹត្តទៅដើម្បីសេចក្តីនឿយណាយ ប្រព្រឹត្តទៅដើម្បីប្រាសចាករាគៈ ប្រព្រឹត្តទៅដើម្បី​សេចក្តីរំលត់ទុក្ខ ប្រព្រឹត្តទៅដើម្បីសេចក្តីស្ងប់រម្ងាប់ ប្រព្រឹត្តទៅ ដើម្បីសេចក្តីដឹងច្បាស់ ប្រព្រឹត្តទៅ ដើម្បីត្រាស់ដឹង ប្រព្រឹត្តទៅដើម្បីព្រះនិព្វាន ព្រោះហេតុនោះ បានជាតថាគត​សម្តែងពាក្យនោះ ។ ម្នាលមាលុង្ក្យបុត្រ ព្រោះហេតុនោះ អ្នកទាំងឡាយ ចូរចាំទុកនូវសេចក្តី​ដែលតថាគតមិនបានសម្តែងហើយ តាមសេចក្តីដែលតថាគតមិនបានសម្តែងហើយផង ចូរ​ចាំទុកនូវសេចក្តីដែលតថាគតបានសម្តែងហើយ តាមសេចក្តីដែលតថាគតបានសម្តែង​ហើយ​​​ផង ។ លុះព្រះមានព្រះភាគ ទ្រង់សម្តែងព្រះសូត្រនេះចប់ហើយ ព្រះមាលុង្ក្យបុត្រមាន​អាយុ ក៏មានចិត្តត្រេកអររីករាយ ចំពោះភាសិតរបស់ព្រះមានព្រះភាគ ។</p>
        <p>ចប់ ចូឡមាលុង្ក្យោវាទសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>