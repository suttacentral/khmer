<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.2' lang='km'>
        <header>
            <ul>
            </ul>
            <h1>អក្កោសក​សូត្រ ទី ២</h1>
        </header>
        <p><a class='ref km' id='km110' href='#km110'>១១០</a>សម័យ​មួយ ព្រះមានព្រះភាគ ទ្រង់​គង់នៅ​ក្នុង​វត្ត​វេឡុវ័ន ជា​កលន្ទកនិវាប​ស្ថាន ទៀប​ក្រុង​រាជគ្រឹះ។ ព្រាហ្មណ៍​ឈ្មោះ​អក្កោសក​ភារទ្វាជៈ បាន​ឮ​ដំណឹង​ថា ព្រាហ្មណ៍​ភារទ្វាជ​គោត្រ ចេញ​ចាក​ផ្ទះ​ចូល​ទៅ​កាន់​ផ្នួស ក្នុង​សំណាក់​ព្រះ​សមណ​គោតម ក៏​ខឹង អន់ចិត្ត ចូល​ទៅ​រក​ព្រះមានព្រះភាគ លុះ​ចូល​ទៅ​ដល់​ហើយ ជេរ​គំរាម​ព្រះមានព្រះភាគ ដោយ​វាចា​ជា​អសប្បុរស អាក្រក់។</p>
        <p><a class='ref km' id='km111' href='#km111'>១១១</a>កាលបើ​អក្កោសក​ភារទ្វាជៈ ពោល​យ៉ាង​នេះ​ហើយ ព្រះមាន​ព្រះ​ភាគ បាន​ត្រាស់​នឹង​អក្កោសក​ភារទ្វាជ​ព្រាហ្មណ៍ យ៉ាង​នេះ​ថា ម្នាល​ព្រាហ្មណ៍ អ្នក​សំគាល់ហេតុ​នោះ​ដូចម្ដេច ពួក​មិត្រ​អាមាត្យ​ញាតិ​សាលោហិត ជា​ភ្ញៀវ ធ្លាប់​មក​រក​អ្នក​ដែរ​ឬ។ បពិត្រ​ព្រះ​គោតម​ដ៏​ចម្រើន ជួនកាល​ពួក​មិត្ត​អាមាត្យ ញាតិ​សាលោហិត ជា​ភ្ញៀវ ធ្លាប់​មក​រក​ខ្ញុំ​ម្តងៗ ដែរ។ ម្នាល​ព្រាហ្មណ៍ អ្នក​សំគាល់​សេចក្ដី​នោះ​ដូចម្ដេច អ្នក​បាន​រៀប​ខាទនីយ​ភោជនីយាហារ​និង​សាយនីយាហារ ទទួល​ពួក​ភ្ញៀវ​ទាំង​នោះ​ដែរ​ឬ។ បពិត្រ​ព្រះ​គោតម​ដ៏​ចម្រើន ជួនកាល​ខ្ញុំ​បាន​រៀប​ខាទនីយ​ភោជនីយា​ហារ​​​​​និង​​សាយនីយាហារ ទទួល​ពួក​ភ្ញៀវ​ទាំង​នោះ​ដែរ។ ម្នាល​ព្រាហ្មណ៍ ប្រសិនបើ​ពួក​ភ្ញៀវ​ទាំង​នោះ មិន​ទទួល​យក​ទេ តើ​វត្ថុ​នោះ​បាន​ទៅ​អ្នក​ណា​វិញ។ បពិត្រ​ព្រះ​គោតម​ដ៏​ចម្រើន ប្រសិនបើ​ពួក​ភ្ញៀវ​ទាំង​នោះ មិន​ទទួល​យក​ទេ វត្ថុ​នោះ​ត្រូវ​បាន​មក​ខ្ញុំ​វិញ។ ម្នាល​ព្រាហ្មណ៍ ការ​ជេរ​នុ៎ះ​ក៏​យ៉ាង​នោះ​ដែរ អ្នក​ឯង​ជេរ​តថាគត ដែល​ជា​អ្នក​មិន​ជេរ ខឹង​នឹង​តថាគត ដែល​ជា​អ្នក​មិន​ខឹង ប្រកួត​ប្រកាន់​នឹង​តថាគត​ដែល​ជា​អ្នក​មិន​ប្រកួត​ប្រកាន់ តថាគត មិន​ទទួល​ការ​ប្រទូស្ត​របស់​អ្នក​នោះ​ទេ ម្នាល​ព្រាហ្មណ៍ ការ​ជេរ​នុ៎ះ​ត្រូវ​បាន​ទៅ​អ្នក​វិញ ម្នាល​ព្រាហ្មណ៍ ការ​ជេរ​នុ៎ះ​ត្រូវ​បាន​ទៅ​អ្នក​វិញ។ ម្នាល​ព្រាហ្មណ៍ អ្នក​ណា​ជេរ​តប​បុគ្គល​ដែល​ជេរ ខឹង​តប​បុគ្គល​ដែល​ខឹង ប្រកួត​ប្រកាន់​តប​បុគ្គល​ដែល​ប្រកួត​ប្រកាន់ ម្នាល​ព្រាហ្មណ៍ បុគ្គល​នេះ តថាគត​ឲ្យ​ឈ្មោះ​ថា ស៊ី​ជាមួយ​គ្នា ធ្វើ​តប​បុគ្គល​ដែល​ធ្វើ​ហើយ តថាគត​នោះ មិន​បរិភោគ​ជាមួយ​នឹង​អ្នក​ទេ មិន​ធ្វើ​តប​អ្នក​វិញ​ទេ ម្នាល​ព្រាហ្មណ៍ ការ​ជេរ​នុ៎ះ​ត្រូវ​បាន​ទៅ​អ្នក​វិញ ម្នាល​ព្រាហ្មណ៍ ការ​ជេរ​នុ៎ះ​ត្រូវ​បាន​ទៅ​អ្នក​វិញ។ ព្រាហ្មណ៍​ពោល​ថា បរិស័ទ​ព្រមទាំង​ស្ដេច ស្គាល់​ព្រះ​គោតម​ដ៏​ចំរើន​យ៉ាង​នេះ​ថា ព្រះ​សមណ​គោតម ជា​ព្រះ​អរហន្ត​មែន តែ​ព្រះ​គោតម​ដ៏​ចំរើន​នៅតែ​ខឹង។</p>
        <p><a class='ref km' id='km112' href='#km112'>១១២</a>ព្រះមានព្រះភាគ​ត្រាស់​ថា បុគ្គល​មិន​ក្រោធ មាន​ខ្លួន​ទូន្មាន​ហើយ រស់​នៅ​សមរម្យ មាន​ចិត្ត​រួច​ស្រឡះ ព្រោះ​យល់​ត្រូវ អ្នក​ស្ងប់រម្ងាប់​កិលេស មិន​ញាប់ញ័រ​ដោយ​លោកធម៌ តើ​មាន​ក្រោធ​ពី​ណា​មក ព្រោះថា​អ្នក​ណា​ក្រោធ​តប​បុគ្គល​ដែល​ក្រោធ​ហើយ អ្នក​នោះ​ឯង នឹង​មាន​សេចក្ដី​អាក្រក់ ព្រោះ​សេចក្ដី​ក្រោធ​នោះ​ឯង ឯ​បុគ្គល​មិន​ក្រោធ​តប​នឹង​អ្នក​ដែល​ក្រោធ រមែង​ឈ្នះ​សង្គ្រាម​ដែល​គេ​ឈ្នះ​បាន​ដោយ​ក្រ អ្នក​ណា​ដឹង​ថា អ្នក​ដទៃ​ក្រោធ​នឹង​ខ្លួន ជា​អ្នក​មាន​ស្មារតី​រម្ងាប់​សេចក្ដី​ក្រោធ​បាន អ្នក​នោះ​ឈ្មោះ​ថា ប្រព្រឹត្ត​នូវ​ប្រយោជន៍​ដល់​ជន​ទាំង​ពីរ​នាក់ គឺ​ខ្លួន​និង​អ្នកដទៃ បណ្ដា​ជន​ទាំង ២ នាក់ គឺ​ខ្លួន​និង​អ្នកដទៃ ដែល​ជា​អ្នក​រក្សា​សេចក្ដី​សុខ ជន​ទាំងឡាយ​ណា​ មិន​ឈ្លាស​ក្នុង​ធម៌ ជន​ទាំងឡាយ​នោះ រមែង​សំគាល់​អ្នក​នោះ ថា​ជា​មនុស្ស​ពាល។</p>
        <p><a class='ref km' id='km113' href='#km113'>១១៣</a>កាល​ព្រះមានព្រះភាគ ទ្រង់​ត្រាស់​យ៉ាង​នេះ​ហើយ អក្កោសក​ភារទ្វាជ​ព្រាហ្មណ៍ បាន​ទូល​ព្រះមានព្រះភាគ យ៉ាង​នេះ​ថា បពិត្រ​ព្រះ​គោតម​​​​​ដ៏​ចម្រើន ច្បាស់​ណាស់ បពិត្រ​ព្រះ​គោតម​ដ៏​ចម្រើន ច្បាស់​ណាស់។បេ។ ខ្ញុំព្រះអង្គ​នេះ សូម​ដល់​នូវ​ព្រះ​គោតម​ដ៏​ចំរើន​ផង ព្រះធម៌​ផង ព្រះ​ភិក្ខុសង្ឃ​ផង ជា​ទីពឹង​ទី​រឭក ខ្ញុំព្រះអង្គ​សូម​បាន​នូវ​បព្វជ្ជា​និង​ឧប​សម្បទា ក្នុង​សំណាក់​ព្រះ​គោតម​ដ៏​ចម្រើន។ អក្កោសក​ភារទ្វាជ​ព្រាហ្មណ៍ បាន​បព្វជ្ជា​និង​ឧប​សម្បទា ក្នុង​សំណាក់​ព្រះមានព្រះភាគ​ហើយ។ លុះ​អក្កោសក-​ភារទ្វាជៈ​មាន​អាយុ បាន​ឧប​សម្បទា​មិន​យូរ​ប៉ុន្មាន ចៀស​ចេញ​ទៅ​តែ​ម្នាក់ឯង ជា​អ្នក​មិន​ប្រមាទ មាន​ព្យាយាម​ដុត​កំដៅ​កិលេស មាន​ចិត្ត​បញ្ជូន​ទៅ​កាន់​ព្រះនិព្វាន កុលបុត្រ​ទាំងឡាយ​ចេញ​ចាក​ផ្ទះ ចូល​ទៅ​កាន់​ផ្នួស​ដោយ​ប្រពៃ ដើម្បី​ប្រយោជន៍​ដល់​អនុត្តរ​ធម៌​ណា លោក​ក៏​បាន​ធ្វើឲ្យ​ជាក់​ច្បាស់ បាន​សម្រេច ដោយ​ប្រាជ្ញា​ដ៏​ឧត្ដម​នៃ​ខ្លួនឯង ក្នុង​បច្ចុប្បន្ន នូវ​អនុត្តរ​ធម៌​នោះ ដែល​ជាទីបំផុត​នៃ​ព្រហ្មចរិយៈ ហើយ​ដឹង​ច្បាស់​ថា ជាតិ​អស់​ហើយ មគ្គ​ព្រហ្មចរិយៈ​បាន​នៅ​រួច​ហើយ សោឡស​កិច្ច​អាត្មា​អញ​បាន​ធ្វើ​ហើយ មគ្គ​ភាវនា​កិច្ច​ដទៃ ដើម្បី​សោឡស​កិច្ច​នេះ​ទៀត​មិន​មាន​ឡើយ។ បណ្ដា​ព្រះ​អរហន្ត​ទាំងឡាយ ព្រះ​ភារទ្វាជៈ​មាន​អាយុ ក៏​ជា​ព្រះ​អរហន្ត​មួយ​អង្គ​ដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>