<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.18' lang='km'>
        <header>
            <ul>
            </ul>
            <h1>បឋម​សក្ក​នមស្សន​សូត្រ ទី ៨</h1>
        </header>
        <p><a class='ref km' id='km៤០៧' href='#km៤០៧'>៤០៧</a>សាវត្ថី​និទាន។ ម្នាល​ភិក្ខុ​ទាំងឡាយ កាល​ពី​ព្រេងនាយ​សក្កទេវានមិន្ទ បាន​ហៅ​មាតលិសង្គាហកៈ​មក​ប្រាប់​ថា ម្នាល​មាតលិ​សំឡាញ់ អ្នក​ចូរ​ទឹម​រថ​អាជានេយ្យ ដែល​ទឹម​សេះ​មួយ​ពាន់ យើង​នឹង​ទៅ​កាន់​ឧយ្យាន​ភូមិ ដើម្បី​មើល​នូវ​ភូមិ​ដ៏​សប្បាយ។ ម្នាល​ភិក្ខុ​ទាំងឡាយ មាតលិសង្គាហក​ទេវបុត្ត ទទួល​ស្ដាប់​ពាក្យ​សក្កទេវានមិន្ទ​ថា សូម​ទ្រង់​ព្រះ​មេត្តា​ប្រោស ហើយ​ទឹម​រថ​អាជានេយ្យ ដែល​ទឹម​សេះ​មួយ​ពាន់ ក្រាប​ទូល​ដល់​សក្កទេវានមិន្ទ​ថា បពិត្រ​ព្រះអង្គ​អ្នក​និទ៌ុក្ខ រថ​អាជានេយ្យ ដែល​ទឹម​សេះ​មួយ​ពាន់ ខ្ញុំ​ព្រះអង្គ​បាន​ទឹម​បម្រុង​ព្រះអង្គ​ហើយ សូម​ទ្រង់​សំគាល់​នូវ​កាល​គួរ​នឹង​ស្ដេច​ទៅ ក្នុង​កាល​ឥឡូវ​នេះ​ចុះ។ ម្នាល​ភិក្ខុ​ទាំងឡាយ លំដាប់​នោះ​ឯង សក្កទេវានមិន្ទ ស្ដេច​ចុះ​ចាក​វេជយន្ត​ប្រាសាទ ធ្វើ​អញ្ជលី​នមស្ការ​គ្រប់​ទិស។</p>
        <p><a class='ref km' id='km៤០៨' href='#km៤០៨'>៤០៨</a>ម្នាល​ភិក្ខុ​ទាំងឡាយ គ្រា​នោះ​ឯង មាតលិសង្គាហក​ទេវបុត្ត បាន​ក្រាបទូល​សួរ​សក្កទេវានមិន្ទ ដោយ​គាថា ថា</p>
        <p>ពួក​អ្នក​មាន​វិជ្ជា​បី​ផង ពួក​ក្សត្រិយ៍​ទាំងអស់ ដែល​គង់​នៅ​លើ​ផែនដី​ផង ពួក​មហា​រាជ​ទាំង​បួន​ផង ពួក​ទេវតា​មាន​យស​ក្នុង​ឋាន​តាវត្តិង្ស​ផង តែង​ថ្វាយបង្គំ​ព្រះអង្គ បពិត្រ​សក្កទេវរាជ កាលបើ​យ៉ាង​នេះ ព្រះអង្គ​នឹង​ថ្វាយ​បង្គំ​អ្នក​ណា អ្នក​នោះ​ជា​បុគ្គល​គួរ​គេ​បូជា តើ​ជា​អ្នក​ណា។</p>
        <p><a class='ref km' id='km៤០៩' href='#km៤០៩'>៤០៩</a>សក្កទេវរាជ ត្រាស់​ថា ពួក​អ្នក​មាន​វិជ្ជា​បី​ផង ពួក​ក្សត្រិយ៍​ទាំងអស់ ដែល​គង់​នៅ​លើ​ផែនដី​ផង ពួក​មហា​រាជ​ទាំង​បួន​ផង ពួក​ទេវតា​មាន​យស ក្នុង​ឋាន​តាវត្តិង្ស​ផង តែង​ថ្វាយបង្គំ​ខ្ញុំ​ពិត​មែន ឯ​ខ្ញុំ​ថ្វាយបង្គំ​ដោយ​ប្រពៃ ចំពោះ​ពួក​បព្វជិត ដែល​បរិបូណ៌​ដោយ​សីល មាន​ចិត្ត​តម្កល់​មាំ​អស់​រាត្រី​ដ៏​យូរ​អង្វែង មាន​ព្រហ្មចារ្យ​ជា​ទី​ប្រព្រឹត្ត​ទៅ​ក្នុង​ខាង​មុខ ពួក​គ្រហស្ថ​ណា​ជា​អ្នក​ធ្វើ​បុណ្យ ជា​ឧបាសក​មាន​សីល ចិញ្ចឹម​កូន​ប្រពន្ធ​ដោយ​ធម៌ ម្នាល​មាតលិ ខ្ញុំ​ក៏​ថ្វាយបង្គំ​ចំពោះ​ពួក​គ្រហស្ថ​នោះ​ដែរ។</p>
        <p><a class='ref km' id='km៤១០' href='#km៤១០'>៤១០</a>មាតលិ ទូល​ថា បពិត្រ​សក្កទេវរាជ ព្រះអង្គ​ថ្វាយបង្គំ​ពួក​បុគ្គល​ណា ពួក​បុគ្គល​នោះ​ប្រសើរ​បំផុត ក្នុង​លោក​ដោយ​ពិត បពិត្រ​វាសវៈ ព្រះអង្គ​ថ្វាយបង្គំ​ពួក​បុគ្គល​ណា ខ្ញុំ​ព្រះអង្គ​ក៏​ថ្វាយបង្គំ​ពួក​បុគ្គល​នោះ​ដែរ។</p>
        <p><a class='ref km' id='km៤១១' href='#km៤១១'>៤១១</a>លុះ​មឃវ​ទេវរាជ ព្រះនាម​សុជម្បតិ ជា​ប្រធាន​របស់​ទេវតា បាន​ពោល​ពាក្យ​នេះ​ហើយ ក៏​ថ្វាយបង្គំ​គ្រប់​ទិស រួច​ឡើង​គង់​លើ​រថ​ទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>