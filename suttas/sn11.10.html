<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.10' lang='km'>
        <header>
            <ul>
            </ul>
            <h1>សមុទ្ទក​សូត្រ ទី ១០</h1>
        </header>
        <p><a class='ref km' id='km378' href='#km378'>៣៧៨</a>សម័យ​មួយ ព្រះមានព្រះភាគ ទ្រង់​គង់​ក្នុង​វត្ត​ជេតពន​របស់​អនាថបិណិ្ឌក​សេដ្ឋី ជិត​ក្រុង​សាវត្ថី។ ក្នុង​ទី​នោះ​ឯង។បេ។</p>
        <p><a class='ref km' id='km379' href='#km379'>៣៧៩</a>ព្រះមានព្រះភាគ បាន​ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ រឿង​ធ្លាប់​មាន​មក​ថា ពួក​ឥសី​ច្រើន​រូប ជា​អ្នក​មាន​សីល មាន​គុណធម៌​ដ៏​ល្អ នៅ​អាស្រ័យ​ក្នុង​កុដិ​ប្រក់​ស្លឹក ទៀប​ឆ្នេរ​សមុទ្រ។ ម្នាល​ភិក្ខុ​ទាំងឡាយ ក៏​សម័យ​នោះ​ឯង សង្គ្រាម​ទេវតា​និង​អសុរ​ប្រទល់​គ្នា​ហើយ។ ម្នាល​ភិក្ខុ​ទាំងឡាយ គ្រា​នោះ​ឯង ពួក​ឥសី​អ្នក​មាន​សីល មាន​គុណធម៌​ដ៏​ល្អ​ទាំងនោះ មាន​សេចក្ដី​ត្រិះរិះ យ៉ាង​នេះ​ថា ពួក​ទេវតា​ប្រកប​ដោយ​ធម៌ ពួក​អសុរ​មិន​ប្រកប​ដោយ​ធម៌​ទេ ភ័យ​អំពី​ពួក​អសុរ​នោះ សម​ជា​នឹង​មាន​ដល់​ពួក​យើង​ជា​ប្រាកដ បើ​ដូច្នោះ មាន​តែ​ពួក​យើង ត្រូវ​ចូល​ទៅ​រក​សម្ពរ​អសុរិន្ទ ហើយ​សូម​នូវ​អភយ​ទាន។</p>
        <p><a class='ref km' id='km380' href='#km380'>៣៨០</a>ម្នាល​ភិក្ខុ​ទាំងឡាយ លំដាប់​នោះ​ឯង ពួក​ឥសី​អ្នក​មាន​សីល មាន​គុណធម៌​ល្អ​ទាំង​នោះ ក៏​បាត់​អំពី​កុដិ​ប្រក់​ដោយ​ស្លឹក​ទៀប​ឆ្នេរ​នៃ​សមុទ្រ ទៅ​ប្រាកដ​ក្នុង​ទី​ចំពោះ​មុខ​សម្ពរ​អសុរិន្ទ ដូច​ជា​បុរស​មាន​កម្លាំង​លា​នូវ​ដៃ​ដែល​បត់ ឬ​បត់​នូវ​ដៃ​ដែល​លា ដូច្នោះ​ឯង។ ម្នាល​ភិក្ខុ​ទាំងឡាយ ទើប​ពួក​ឥសី​អ្នក​មាន​សីល មាន​គុណធម៌​ដ៏​ល្អ​ទាំង​នោះ បាន​និយាយ​នឹង​សម្ពរ​-អសុរិន្ទ ដោយ​គាថា ថា</p>
        <p>លោក​អាច​ឲ្យ​ភ័យ​ក៏បាន ឲ្យ​អភ័យ​ក៏បាន បាន​ជា​ពួក​ឥសី មក​សូម​អភយ​ទាន អំពី​សំណាក់​សម្ពរ​អសុរិន្ទ។</p>
        <p><a class='ref km' id='km381' href='#km381'>៣៨១</a>សម្ពរ​អសុរិន្ទ​តប​ថា អភ័យ​មិន​មាន​ដល់​ពួក​ឥសី​អ្នក​កាច​អាក្រក់ ជា​អ្នក​សេពគប់​នឹង​សក្កទេវរាជ កាលបើ​ពួក​ឥសី​សូម​អភ័យ ខ្ញុំ​ត្រឡប់​ឲ្យ​ភ័យ​ដល់​ពួក​លោក​វិញ។</p>
        <p><a class='ref km' id='km382' href='#km382'>៣៨២</a>ពួក​ឥសី​តប​ថា កាល​បើ​យើង​សូម​អភ័យ អ្នក​បែរជា​ឲ្យ​ភ័យ​ដល់​យើង​វិញ យើង​ទទួល​យក​អភ័យ​តែ​ម្យ៉ាង​អំពី​អ្នក ភ័យ​ចូរ​មាន​ដល់​អ្នក​ចុះ គេ​បាន​ពូជ​បែប​ណា គេ​បាន​ផល​បែប​នោះ​ដែរ អ្នក​ធ្វើ​ល្អ រមែង​បាន​ផល​ល្អ អ្នក​ធ្វើ​អាក្រក់ រមែង​បាន​ផល​អាក្រក់ ម្នាល​អ្នក ពូជ​ដែល​អ្នក​ព្រោះ​ហើយ អ្នក​នឹង​ទទួល​ផល មិន​ខាន​ឡើយ។</p>
        <p>ម្នាល​ភិក្ខុ​ទាំងឡាយ លំដាប់​នោះ​ឯង ពួក​ឥសី​អ្នក​មាន​សីល មាន​គុណធម៌​ដ៏​ល្អ​ទាំង​នោះ បាន​ផ្ដាសា​សម្ពរ​អសុរិន្ទ​ហើយ ក៏​បាត់​អំពី​ទី​ចំពោះ​មុខ​សម្ពរ​អសុរិន្ទ មក​ប្រាកដ​ក្នុង​កុដិ​ប្រក់​ដោយ​ស្លឹក ទៀប​ឆ្នេរ​សមុទ្រ​វិញ ដូច​ជា​បុរស​មាន​កម្លាំង​លា​ដៃ​ដែល​បត់ ឬ​បត់​ដៃ​ដែល​លា ដូច្នោះ​ឯង។</p>
        <p><a class='ref km' id='km383' href='#km383'>៣៨៣</a>ម្នាល​ភិក្ខុ​ទាំងឡាយ គ្រា​នោះ​ឯង សម្ពរ​អសុរិន្ទ​ត្រូវ​ពួក​ឥសី​អ្នក​មាន​សីល មាន​គុណធម៌​ដ៏​ល្អ​ទាំង​នោះ បាន​ផ្ដាសា​ហើយ ក៏​តែងតែ​ភ្ញាក់ ក្នុង​រាត្រី អស់​វារៈ ៣ ដង។</p>
        <p>ចប់ សុវីរ​វគ្គ ទី ១</p>
        <p>ឧទ្ទាន​នៃ​សុវីរ​វគ្គ​នោះ គឺ</p>
        <p>សុវីរ​សូត្រ ១ សុសិម​សូត្រ ១ ធជគ្គ​សូត្រ ១ វេបចិតិ្ត​សូត្រ ១ សុភាសិតជយ​សូត្រ ១ កុលាវក​សូត្រ ១ នទុពិ្ភយ​សូត្រ ១ វិរោចន​អសុរិន្ទ​សូត្រ ១ ពួក​ឥសី​ក្នុង​អរញ្ញក​សូត្រ ១ ពួក​ឥសី​ក្នុង​សមុទ្ទកសូត្រ ១។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>