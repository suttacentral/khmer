<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.9' lang='km'>
        <header>
            <ul>
            </ul>
            <h1>សុន្ទរិក​សូត្រ ទី ៩</h1>
        </header>
        <p><a class='ref km' id='km១៣៧' href='#km១៣៧'>១៣៧</a>សម័យ​មួយ ព្រះមានព្រះភាគ ទ្រង់​គង់​នៅ​ទៀប​ឆ្នេរ​ស្ទឹង​សុន្ទរិកា ក្នុង​ដែន​កោសល។ សម័យ​នោះ​ឯង សុន្ទរិក​ភារទ្វាជ​ព្រាហ្មណ៍ តែង​បូជា​ភ្លើង បម្រើ​នូវ​ការ​បូជា​ភ្លើង ទៀប​ឆ្នេរ​ស្ទឹង​សុន្ទរិកា។ លុះ​សុន្ទរិក​ភារទ្វាជ​ព្រាហ្មណ៍ បូជា​ភ្លើង បម្រើ​នូវ​ការ​បូជា​ភ្លើង​ហើយ ក៏​ក្រោក​អំពី​អាសនៈ ងាក​មើល​ជុំ​ទិស​ទាំង​បួន គិត​ថា អ្នក​ណា​ហ្ន៎ គួរ​បរិភោគ​នូវ​បាយាស ដែល​សល់​ពី​បូជា​នេះ។</p>
        <p><a class='ref km' id='km១៣៨' href='#km១៣៨'>១៣៨</a>សុន្ទរិក​ភារទ្វាជ​ព្រាហ្មណ៍ បាន​ឃើញ​ព្រះ​មាន​ព្រះ​ភាគ ទ្រង់​គង់​ទទូរ​ព្រះសិរ ក្រោម​ម្លប់​ឈើ​មួយ លុះ​ឃើញ​ហើយ ក៏​កាន់​នូវ​បាយាស ដែល​សល់​អំពី​ការ​បូជា ដោយ​ដៃ​ឆ្វេង ហើយ​កាន់​នូវ​កុណ្ឌី​ទឹក​ដោយ​ដៃ​ស្ដាំ ចូល​ទៅ​រក​ព្រះ​មាន​ព្រះ​ភាគ។ លំដាប់​នោះ​ឯង ព្រះ​មាន​ព្រះ​ភាគ ទ្រង់​បើក​ព្រះ​សិរ ដោយ​ឮ​សូរ​ជើង នៃ​សុន្ទរិក​ភារទ្វាជ​ព្រាហ្មណ៍។ សុន្ទរិក​ភារទ្វាជ-​ព្រាហ្មណ៍ ក៏​ពោល​ថា លោក​ដ៏​ចំរើន​នេះ ក្បាល​ត្រងោល លោក​ដ៏​ចំរើន​នេះ ក្បាល​ត្រងោល ដូច្នេះ​ហើយ ចង់​ត្រឡប់​អំពី​ទី​នោះ​មក​វិញ។ ទើប​សុន្ទរិក-​ភារទ្វាជ​ព្រាហ្មណ៍ មាន​សេចក្ដី​ត្រិះរិះ​ដូច្នេះ​ថា ព្រាហ្មណ៍​ទាំងឡាយ​ពួក​មួយ ក្នុង​លោក​នេះ មាន​ក្បាល​ត្រងោល​ដែរ បើ​ដូច្នោះ មានតែ​អាត្មា​អញ​ត្រូវ​ចូល​ទៅ​រក​ព្រះ​មាន​ព្រះ​ភាគ​នោះ ហើយ​សួរ​នូវ​ជាតិ​វិញ។ លំដាប់​នោះ​ឯង សុន្ទរិក​ភារទ្វាជ​ព្រាហ្មណ៍ ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ពោល​ពាក្យ​នេះ នឹង​ព្រះ​មាន​ព្រះ​ភាគ​ថា លោក​ដ៏​ចម្រើន ជា​ជាតិ​អ្វី។</p>
        <p><a class='ref km' id='km១៣៩' href='#km១៣៩'>១៣៩</a>ព្រះ​អង្គ​ត្រាស់​ថា ចូរ​អ្នក​កុំ​សួរ​រក​ជាតិ​ឡើយ ចូរ​សួរ​តែ​ការ​ប្រព្រឹត្ត​វិញ ភ្លើង​តែង​កើត​អំពី​ឈើ ឯ​អ្នក​ប្រាជ្ញ​ទោះបី​កើត​ក្នុង​ត្រកូល​ទាប ក៏​គង់​មាន​សេចក្ដី​ព្យាយាម ជា​បុរស​អាជានេយ្យ ជា​អ្នក​ហាមឃាត់ នូវ​បាប​ដោយ​ហិរិ ទូន្មាន​ដោយ​បរមត្ថ​សច្ចៈ ប្រកប​ដោយ​ការ​ទូន្មាន​នូវ​ឥន្ទ្រិយ ដល់​នូវ​ទីបំផុត​នៃ​ចតុ​វេទ គឺ​មគ្គ ៤ មាន​ព្រហ្មចរិយៈ​នៅ​រួច​ហើយ បុគ្គល​ណា​តាក់​តែង​នូវ​យញ្ញ ជន​គប្បី​ហៅ​បុគ្គល​នោះ (ថា​ជា​ព្រាហ្មណ៍​ដ៏​ឧត្ដម) បុគ្គល​នោះ រមែង​បូជា​នូវ​ទក្ខិណេយ្យបុគ្គល​ទាំងឡាយ តាម​កាល។</p>
        <p><a class='ref km' id='km១៤០' href='#km១៤០'>១៤០</a>សុន្ទរិក​ភារទ្វាជ​ព្រាហ្មណ៍​ពោល​ថា វត្ថុ​នេះ ខ្ញុំ​បូជា​ហើយ​ដោយ​ប្រពៃ វត្ថុ​នេះ ខ្ញុំ​គំនាប់​ហើយ​ដោយ​ប្រពៃ ដោយ​ពិត ខ្ញុំ​មិន​បាន​ឃើញ​បុគ្គល​ណា ដែល​ដល់​នូវ​វេទ​ដូចជា​ព្រះអង្គ​សោះ ព្រោះ​ថា​ជន​ឯទៀត លុះ​តែ​មិន​ឃើញ​ពួក​បុគ្គល​ដូចជា​ព្រះអង្គ ទើប​បរិភោគ​បាយាស ដែល​សល់​អំពី​ការ​បូជា។</p>
        <p>សូម​ព្រះ​គោតម​ដ៏​ចម្រើន ជា​ព្រាហ្មណ៍​ដ៏​ចម្រើន បរិភោគ​ចុះ។</p>
        <p><a class='ref km' id='km១៤១' href='#km១៤១'>១៤១</a>ព្រះអង្គ​ត្រាស់​ថា តថាគត​មិន​គួរ​បរិភោគ​ភោជន ដែល​បាន​អំពី​ការ​ពោល​គាថា ដូចជា​ចម្រៀង​ទេ ម្នាល​ព្រាហ្មណ៍ ធម៌​នេះ មិន​មែន​ជា​ធម៌​របស់​ពួក​បុគ្គល​ អ្នក​ឃើញ​ធម៌អាថ៌​ទេ ព្រះពុទ្ធ​​​​ទាំងឡាយ តែង​បន្ទោបង់​នូវ​ការ​ពោល​គាថា ដូច​ជា​ចម្រៀង ម្នាល​ព្រាហ្មណ៍ កាល​បើ​ធម៌​មាន​ហើយ នេះ​ឯង ជា​ការ​ចិញ្ចឹម​ជីវិត ចូរ​អ្នក​ទំនុកបម្រុង​ព្រះ​ខីណាស្រព ដែល​មាន​គុណ​បរិបូណ៌ អ្នក​ស្វែងរក​នូវ​គុណ​ដ៏​ធំ អ្នក​រម្ងាប់​នូវ​សេចក្ដី​រពឹស ដោយ​បាយ​និង​ទឹក​ដទៃ​ចុះ ព្រោះថា នោះ​ជា​ខេត្ត​របស់​បុគ្គល​អ្នក​ប្រាថ្នា​នូវ​បុណ្យ។</p>
        <p><a class='ref km' id='km១៤២' href='#km១៤២'>១៤២</a>បពិត្រ​ព្រះ​គោតម​ដ៏​ចម្រើន បើ​ដូច្នោះ ខ្ញុំព្រះអង្គ​នឹង​ឲ្យ​នូវ​បា​យាស ដែល​សល់​អំពី​ការ​បូជា​នេះ​ដល់​អ្នកណា។ ម្នាល​ព្រាហ្មណ៍ ក្នុង​លោក ព្រមទាំង​ទេវលោក មារ​លោក ព្រហ្មលោក ក្នុង​ពពួក​សត្វ ព្រមទាំង​សមណ​ព្រាហ្មណ៍ ព្រមទាំង​មនុស្ស​ជា​សម្មតិទេព និង​មនុស្ស​ដ៏​សេស តថាគត មិន​ឃើញ​មាន​បុគ្គល​ណា ដែល​បរិភោគ​បាយាស​សល់​អំពី​ការ​បូជា ហើយ​គប្បី​ដល់ នូវ​ការ​ទ្រុឌទ្រោម​ទៅ​ដោយ​ស្រួល ក្រៅពី​តថាគត ឬ​ក្រៅពី​សាវ័ក​តថាគត​នោះ​ឡើយ ម្នាល​ព្រាហ្មណ៍ បើ​ដូច្នោះ អ្នក​ចូរ​ចាក់​ចោល​នូវ​បាយាស ដែល​សល់​អំពី​ការ​បូជា​នោះ ក្នុង​ទី​គ្មាន​ស្មៅ​ស្រស់ ឬ​បាច​ទៅ​ក្នុង​ទឹក​ដែល​គ្មាន​សត្វ​ចុះ។</p>
        <p><a class='ref km' id='km១៤៣' href='#km១៤៣'>១៤៣</a>លំដាប់​នោះ​ឯង សុន្ទរិក​ភារទ្វាជ​ព្រាហ្មណ៍ ក៏​បាច​បាយាស ដែល​សល់​អំពី​ការ​បូជា​នោះ ទៅ​ក្នុង​ទឹក​ដែល​គ្មាន​សត្វ។ បាយាស​ដែល​សល់​អំពី​ការ​បូជា​នោះ លុះ​ព្រាហ្មណ៍​បាន​បាច​ទៅ​ក្នុង​ទឹក​ហើយ ក៏​ធ្វើ​សម្លេង​ឮ​វិចិដ វិដិចិដ ហុយ​ផ្សែង​ឡើង ហុយ​ផ្សែង​ថ្គោល។ ដូចជា​ផាល​គេ​ហាល​អស់​មួយថ្ងៃ ហើយ​ដាក់​ទៅ​ក្នុង​ទឹក ធ្វើ​នូវ​សម្លេង​ឮ​វិចិដ វិដិចិដ ហុយ​ផ្សែង​ឡើង ហុយ​ផ្សែង​ថ្គោល យ៉ាងណាមិញ បាយាស ដែល​សល់​អំពី​ការ​បូជា​នោះ ព្រាហ្មណ៍​បាន​បាច​ទៅ​ក្នុង​ទឹក ហើយ​ធ្វើ​នូវ​សម្លេង​ឮ​វិចិដ វិដិចិដ ហុយ​ផ្សែង​ឡើង ហុយ​ផ្សែង​ថ្គោល យ៉ាង​នោះ​ឯង។ លំដាប់នោះ សុន្ទរិក-​ភារទ្វាជ​ព្រាហ្មណ៍ មាន​សេចក្ដី​សង្វេគ កើត​សេចក្ដី​ព្រឺរោម ក៏​ចូល​ទៅ​គាល់​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ ក៏​ឋិត​នៅ​ក្នុង​ទី​សមគួរ។</p>
        <p><a class='ref km' id='km១៤៤' href='#km១៤៤'>១៤៤</a>លុះ​សុន្ទរិក​ភារទ្វាជ​ព្រាហ្មណ៍ ឋិត​ក្នុង​ទី​សមគួរ​ហើយ ទើប​ព្រះ​មាន​ព្រះ​ភាគ បាន​ត្រាស់​ដោយ​ព្រះ​គាថា​ទាំងឡាយ​ថា</p>
        <p>ម្នាល​ព្រាហ្មណ៍ អ្នក​កុំ​ដុត​ឧស សំគាល់​ថា​បរិសុទ្ធិ​ឡើយ ព្រោះថា​ការ​ដុត​នុ៎ះ ជា​ខាងក្រៅ​ទេ បុគ្គល​ណា ប្រាថ្នា​នូវ​សេចក្ដី​បរិសុទ្ធិ​ខាងក្រៅ អ្នក​ប្រាជ្ញ​ទាំងឡាយ មិន​ហៅ​នូវ​បុគ្គល​នោះ ថា​មាន​សេចក្ដី​បរិសុទ្ធិ ព្រោះ​ហេតុ​នោះ​ឡើយ ម្នាល​ព្រាហ្មណ៍ តថាគត​លះបង់ នូវ​ការ​ដុត​ឧស​ហើយ ដុត​តែ​ភ្លើង​ខាងក្នុង​ទេ តថាគត​មាន​ភ្លើង​រុងរឿង​ជានិច្ច មាន​ចិត្ត​តាំង​មាំ​ជានិច្ច ជា​អរហន្ត ប្រព្រឹត្ត​នូវ​ព្រហ្មចរិយៈ ម្នាល​ព្រាហ្មណ៍ មានៈ​របស់​អ្នក ដូចជា​អម្រែក​ដ៏​ធ្ងន់ សេចក្ដី​ក្រោធ​ដូចជា​ផ្សែង ពាក្យ​កុហក​ដូច​ជា​ផែះ អណ្ដាត​ដូចជា​វែក ហទយ​វត្ថុ​ដូចជា​កន្លែង​ភ្លើង ចិត្ត​ដែល​បុគ្គល​ទូន្មាន​ល្អ​ហើយ ដូចជា​ភ្លើង​របស់​បុរស ពួក​បុគ្គល​ដល់​នូវ​វេទ ងូត​ក្នុង​អន្លង់​ណា មិន​ទទឹក​ខ្លួន​សោះ តែង​ឆ្លង​ដល់​ត្រើយ​គឺ​ព្រះនិព្វាន ម្នាល​ព្រាហ្មណ៍ អន្លង់​នោះ គឺ​ធម៌ មាន​សីល​ជា​កំពង់ មិន​ល្អក់ ដែល​សប្បុរស​ទាំងឡាយ​សរសើរ​ហើយ ថា​ជា​របស់​សប្បុរស​ទាំងឡាយ ម្នាល​ព្រាហ្មណ៍ សច្ចៈ​ក្ដី ធម្មៈ​ក្ដី សំយមៈ​ក្ដី ព្រហ្មចរិយៈ​ក្ដី ជា​ធម្មជាត​តាំង​នៅ​ជា​កណ្ដាល ជា​ចំណែក​ដ៏​ប្រសើរ ចូរ​អ្នក​ធ្វើ​នូវ​ការ​នមស្ការ ចំពោះ​ព្រះ​ខីណាស្រព ដែល​មាន​ចិត្ត​ស្លូតត្រង់​ទាំងឡាយ​ចុះ តថាគត​ហៅ​ជន​នោះ ថា​ជា​អ្នក​រឭក​នូវ​ធម៌ ដូច្នេះ​ឯង។</p>
        <p><a class='ref km' id='km១៤៥' href='#km១៤៥'>១៤៥</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ សុន្ទរិក​-ភារទ្វាជ​ព្រាហ្មណ៍ បាន​ពោល​នូវ​ពាក្យ​នេះ នឹង​ព្រះ​មាន​ព្រះ​ភាគ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ បណ្ដា​ព្រះ​អរហន្ត​ទាំងឡាយ ភារទ្វាជៈ​​មាន​អាយុ ក៏​ជា​អរហន្ត​មួយ​រូប​ដែរ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>