<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn7' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">ជាលិយសូត្រ ទី៧</h1>
        </header>
        <p><a class='ref km' id='km58' href='#km58'>៥៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ គង់នៅ​ក្នុងឃោសិតារាម ទៀបក្រុងកោសម្ពី ។ គ្រានោះ មានបព្វជិត ២ រូបគឺបរិព្វាជក ឈ្មោះមណ្ឌិយៈ ១ ឈ្មោះជាលិយៈ ជាអន្តេវាសិកនៃទារុបត្តិកបរិព្វា​ជក ១ នាំគ្នា​​ចូល​ទៅគាល់ព្រះមានព្រះភាគ លុះចូលទៅដល់ហើយ ក៏ពោល​ពាក្យ​​រាក់​ទាក់សំណេះសំណាលជាមួយនឹងព្រះមានព្រះភាគ លុះបញ្ចប់​ពាក្យ​ដែលគួរ​រីករាយ និងពាក្យដែលគួររលឹកហើយ ក៏ឈរនៅក្នុងទីដ៏សមគួរ ។ លុះបព្វជិត​ទាំង២រូបនោះ ឈរនៅក្នុងទីដ៏សមគួរហើយ បានក្រាបបង្គំទូល​ព្រះមាន​ព្រះភាគដូច្នេះថា អាវុសោគោតមដ៏ចម្រើន ជីវៈនោះគឺសរីរៈនោះឬ ឬថាជីវៈ​ដោយខ្លួន សរីរៈដោយខ្លួនទេ ។ ព្រះមានព្រះភាគទ្រង់ត្រាស់ថា ម្នាល​អាវុសោ​ទាំងឡាយ បើដូច្នោះ ចូរអ្នកទាំងឡាយចាំស្តាប់ចុះ ចូរធ្វើទុកក្នុងចិត្ត​ដោយ​ប្រពៃ​ចុះ តថាគតនឹងសំដែង ។ បព្វជិតទាំង២រូបនោះទទួលព្រះពុទ្ធ​ដីកា នៃ​ព្រះមានព្រះភាគថា យ៉ាងហ្នឹងហើយអាវុសោ ។ ព្រះមានព្រះភាគបានត្រាស់​ពាក្យនេះថា ម្នាលអាវុសោ ព្រះតថាគតកើតឡើងក្នុងលោកនេះជាអរហន្ត សម្មាសម្ពុទ្ធ ។បេ។ (បណ្ឌិតគប្បីសំដែងឲ្យពិស្តារដូចក្នុង​​សាមញ្ញ​ផល​សូត្រ​ផង​ចុះ) ។បេ។ ម្នាលអាវុសោ ភិក្ខុជាអ្នកបរិបូណ៌ដោយសីលយ៉ាង​នេះ ។</p>
        <p><a class='ref km' id='km59' href='#km59'>៥៩</a>។បេ។ ភិក្ខុបានដល់នូវបឋមជ្ឈាន ។ ម្នាលអាវុសោ ភិក្ខុណាដឹង​យ៉ាង​នេះ ឃើញយ៉ាងនេះ ការដឹងនិងការឃើញនុ៎ះ របស់ភិក្ខុនោះគួរពោល​ថា ជីវៈនោះក៏គឺសរីរៈនោះដែរឬ ឬថាជីវៈដោយខ្លួន សរីរៈដោយខ្លួនទេ ។ បរិព្វាជក​ទាំង​ពីរពោលថា អាវុសោ ភិក្ខុណាដឹងយ៉ាងនេះ ឃើញយ៉ាងនេះ ការដឹងនិង​ការឃើញនុ៎ះ របស់ភិក្ខុនោះមិនគួរនឹងពោលទេ ។បេ។ ព្រះអង្គទ្រង់ត្រាស់ថា ម្នាលអាវុសោ ចំណែកខាងតថាគតដឹងនូវហេតុនោះយ៉ាងនេះ ឃើញយ៉ាង​នេះ​ដែរ បានជាតថាគត មិនពោលថា ជីវៈនោះ ក៏គឺសរីរៈនោះ ឬថាជីវៈដោយ​ខ្លួន សរីរៈដោយខ្លួនទេ ។</p>
        <p><a class='ref km' id='km60' href='#km60'>៦០</a>ភិក្ខុបានដល់នូវទុតិយជ្ឈាន ។ នូវតតិយជ្ឈាន ។ នូវចតុត្ថជ្ឈាន ។ ម្នាលអាវុសោ ភិក្ខុណាដឹងយ៉ាងនេះ ឃើញយ៉ាងនេះ ការដឹងនិងការឃើញ​នុ៎ះ របស់ភិក្ខុនោះតើគួរនឹងពោលថា ជីវៈនោះគឺសរីរៈនោះ ឬថាជីវៈដោយ​ខ្លួន សរីរៈដោយខ្លួនពីគ្នាដែរឬ ។ បរិព្វាជកទាំងនោះពោលថា អាវុសោ ភិក្ខុ​ណា​ដឹងយ៉ាងនេះ ឃើញយ៉ាងនេះ ការដឹងនិងការឃើញនុ៎ះ របស់ភិក្ខុនោះមិនគួរនឹងពោលថា ជីវៈនោះ គឺសរីរៈនោះ ឬថាជីវៈដោយខ្លួន សរីរៈដោយ​ខ្លួនទេ ។ ព្រះអង្គទ្រង់ត្រាស់ថា ម្នាលអាវុសោ ចំណែកតថាគតដឹងហេតុនុ៎ះ​យ៉ាង​នេះ ឃើញយ៉ាងនេះដែរហើយ ប៉ុន្តែតថាគតមិនបានពោលថា ជីវៈនោះគឺសរីរៈនោះ ឬថាជីវៈដោយខ្លួន សរីរៈដោយខ្លួនទេ ។</p>
        <p><a class='ref km' id='km61' href='#km61'>៦១</a>ភិក្ខុតម្រង់ផ្ចង់បង្អោនចិត្តមកដើម្បីញាណទស្សនៈ ។ ម្នាល​អាវុសោ ភិក្ខុណា ។បេ។ ដឹងច្បាស់ថា កិច្ចដទៃក្រៅពីនេះទៀតមិនមានទេ ។ ម្នាលអាវុសោ ភិក្ខុណាដឹងយ៉ាងនេះ ឃើញយ៉ាងនេះ ការដឹងនិងការឃើញនុ៎ះ របស់ភិក្ខុនោះតើគួរនឹងពោលថា ជីវៈនោះគឺសរីរៈនោះ ឬថាជីវៈដោយខ្លួន សរីរៈ ដោយខ្លួនដែរឬ ។ បរិព្វាជកទាំងនោះពោលថា អាវុសោ ភិក្ខុណាដឹង​យ៉ាង​នេះ ឃើញយ៉ាងនេះ ការដឹងនិងការឃើញនុ៎ះ របស់ភិក្ខុនោះមិនគួរនឹង​ពោលថា ជីវៈនោះគឺសរីរៈនោះ ឬថាជីវៈដោយខ្លួន សរីរៈដោយខ្លួនទេ ។ ព្រះអង្គទ្រង់ត្រាស់ថា ម្នាលអាវុសោ ចំណែកខាងតថាគត ក៏ដឹងនូវហេតុនេះ​យ៉ាង​​នេះ ឃើញយ៉ាងនេះដែរ បានជាតថាគត មិនពោលថា ជីវៈនោះក៏​គឺសរីរៈនោះ ឬថាជីវៈដោយខ្លួន សរីរៈដោយខ្លួន ។ ព្រះមានព្រះភាគបាន​ត្រាស់​ព្រះសូត្រនេះ (ចប់) ហើយ ។ បព្វជិតទាំង ២ រូបនោះ ក៏មានចិត្តរីករាយ ត្រេកអរ ចំពោះភាសិតរបស់ព្រះមានព្រះភាគ ដោយប្រការដូច្នេះ ។</p>
        <p>ចប់ ជាលិយសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>