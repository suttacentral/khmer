<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn65' lang='km'>
        <header>
            <ul>
            </ul>
            <h1>ភទ្ទាលិសូត្រ ទី ៥</h1>
        </header>
        <p><a class='ref km' id='km១៦០' href='#km១៦០'>១៦០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់ក្នុងវត្ត​ជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។ ព្រះមានព្រះភាគ ត្រាស់ហៅភិក្ខុទាំង​ឡាយ ក្នុងទីនោះថា ម្នាលភិក្ខុទាំងឡាយ ។ ភិក្ខុទាំងនោះ ទទួលព្រះពុទ្ធដីកា នៃព្រះមានព្រះ​ភាគថា ព្រះករុណា ព្រះអង្គ ។ ព្រះមានព្រះភាគ ទ្រង់ត្រាស់យ៉ាងនេះថា ម្នាលភិក្ខុទាំង​ឡាយ​ តថាគតតែងឆាន់ភោជន ដែលគួរបរិភោគតែមួយពេល ម្នាលភិក្ខុទាំងឡាយ កាលតថាគត​ឆាន់ភោជនដែលគួរបរិភោគតែមួយពេល ក៏បានដឹងច្បាស់ នូវភាពមិនមានអាពាធ មិនមាន​ទុក្ខការងើបក្រោកដោយរហ័ស កម្លាំងកាយ និងការនៅសប្បាយដោយឥរិយាបថទាំង ៤ ម្នាលភិក្ខុទាំងឡាយ ចូរអ្នកមកណេះ ចូរបរិភោគភោជនដែលគួរបរិភោគតែមួយពេលចុះ ម្នាលភិក្ខុទាំងឡាយ កាលបើអ្នកទាំងឡាយ បរិភោគភោជនដែលគួរបរិភោគតែមួយ​ពេល​ហើយ មុខជានឹងបានដឹង​ច្បាស់ នូវភាពមិនមានអាពាធ មិនមានទុក្ខ ការងើបក្រោកដោយ​រហ័ស កម្លាំងកាយ និងការនៅសប្បាយដោយឥរិយាបថទាំង ៤ ។</p>
        <p><a class='ref km' id='km១៦១' href='#km១៦១'>១៦១</a>កាលដែលព្រះមានព្រះភាគ ទ្រង់ត្រាស់យ៉ាងនេះហើយ ព្រះភទ្ទាលិមានអាយុ ក្រាបបង្គំទូលព្រះមានព្រភាគយ៉ាងនេះថា បពិត្រព្រះអង្គដ៏ចម្រើន ខ្ញុំព្រះអង្គ មិនអាចនឹង​បរិភោគភោជនដែលគួរបរិភោគតែមួយពេលបានឡើយ បពិត្រព្រះអង្គដ៏ចម្រើន ព្រោះថា កាលបើខ្ញុំព្រះអង្គបរិភោគភោជន ដែលគួរបរិភោគតែមួយពេលហើយ សេចក្តីរសាប់​រសល់ក៏មាន សេចក្តីក្តៅក្រហាយក៏មាន ។ ព្រះអង្គត្រាស់ថា ម្នាលភទ្ទាលិ បើដូច្នោះ គេ​និមន្តអ្នកឆាន់ក្នុងទីណា អ្នកគប្បីបរិភោគតែបន្តិចបន្តួចឬរំលែកយកមកបរិភោគតែបន្តិច​បន្ទួច ក្នុងទីនោះ ម្នាលភទ្ទាលិ កាលបើអ្នកបរិភោគយ៉ាងនេះហើយ ក៏គង់ញុំាងអត្តភាពឲ្យ​ប្រព្រឹត្តទៅបាន ។ ភទ្ទាលិក្រាបបង្គំទូលថា សូមទ្រង់ព្រះមេត្តាប្រោស ខ្ញុំព្រះអង្គ មិនអាចនឹង​បរិភោគយ៉ាងនេះបានឡើយ បពិត្រព្រះអង្គដ៏ចម្រើន ព្រោះថា កាលបើខ្ញុំព្រះអង្គ បរិភោគ​យ៉ាងនេះហើយ សេចក្តីរសាប់រសល់ក៏មាន សេចក្តីក្តៅក្រហាយក៏មាន ។ គ្រាកាលដែល​ព្រះមានព្រះភាគ កំពុងបញ្ញត្តនូវសិក្ខាបទ កំពុងឲ្យភិក្ខុសង្ឃសមាទាននូវសិក្ខា ព្រះភទ្ទាលិ​មានអាយុ ក៏ក្រាបទូល នូវសេចក្តីមិនអាចធ្វើតាមបាន ។ លំដាប់នោះឯង ព្រះភទ្ទាលិមាន​អាយុ លែងឲ្យជួបព្រះភ័ក្រ្តព្រះមានព្រះភាគ ពេញ ៣ ខែគត់លែងបំពេញសិក្ខាក្នុងសាសនា​របស់ព្រះសាស្តា ដោយដាច់ស្រឡះ ។</p>
        <p><a class='ref km' id='km១៦២' href='#km១៦២'>១៦២</a>សម័យនោះឯង ភិក្ខុទាំងឡាយមានប្រមាណច្រើនរូបនាំគ្នាធ្វើចីវរកម្ម ថ្វាយព្រះ​មានព្រះភាគ លុះព្រះមានព្រះភាគ មានចីវរសម្រេចហើយ កន្លង ៣ ខែទៅ ព្រះអង្គបម្រុង​នឹងសេ្តចចេញទៅកាន់ចារិក ។ គ្រានោះឯង ព្រះភទ្ទាលិមានអាយុ បានចូលទៅរកពួកភិក្ខុ​ទាំងនោះ លុះចូលទៅដល់ហើយ ក៏ពោលពាក្យរាក់ទាក់សំណេះសំណាល មួយអន្លើដោយ​ពួកភិក្ខុទាំងនោះ លុះបញ្ចប់ពាក្យដែលគួររីករាយហនឹងពាក្យដែលគួររលឹកហើយ ទើប​អង្គុយ​​​ក្នុងទីសមគួរ ។ លុះនាំគ្នានិយាយយ៉ាងនេះថា ម្នាលអាវុសោភទ្ទាលិ ចីវរកម្មនេះឯង ដែលយើងទាំងឡាយធ្វើថ្វាយព្រះមានព្រះភាគ លុះព្រះមានព្រះភាគ មានចីវរកម្មសម្រេច​ហើយ កន្លង ៣ ខែទៅ ទ្រង់នឹងស្តេចចេញទៅកាន់ចារិក ។ ម្នាលភទ្ទាលិមានអាយុ យើងសូមដាស់តឿន ចូលលោកយកចិត្តទុកដាក់នឹងកំហុស ( ចំពោះសិក្ខាបទដែលព្រះ​សាស្តាទ្រង់បញ្ញត្ត ) នុ៎ះ ឲ្យប្រពៃចុះ អ្នកកុំធ្វើឲ្យលំបាក ក្នុងកាលជាខាងក្រោយឡើយ ។ ព្រះភទ្ទាលិមានអាយុ ក៏ទទួលពាក្យពួកភិក្ខុទាំងនោះថា ករុណាអាវុសោ ដូច្នេះហើយ ក៏ចូល​ទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំព្រះមានព្រះភាគ រួចទើបអង្គុយក្នុងទីសមគួរ ។ លុះព្រះភទ្ទាលិមានអាយុអង្គុយក្នុងទីសមគួរហើយ ទើបក្រាបបង្គំទូលព្រះមានព្រះភាគ យ៉ាងនេះថា បពិត្រព្រះអង្គដ៏ចម្រើន ទោសគ្របសង្កត់ខ្ញុំ​ព្រះអង្គ ដែលជាមនុស្សពាល ជាមនុស្សល្ងង់ ជាមនុស្សមិឈ្លាស ព្រោះកាលព្រះមានព្រះ​ភាគកំពុងបញ្ញត្តសិក្ខាបទ កំពុងឲ្យភិក្ខុសង្ឃសមាទានសិក្ខា ខ្ញុំព្រះអង្គក៏បានក្រាបទូល នូវ​សេចក្តីមិនអាចថ្វើតាមបាន បពិត្រព្រះអង្គដ៏ចម្រើន សូមព្រះមានព្រះភាគ អត់ទោសចំពោះកំហុស តាមទោសរបស់ខ្ញុំព្រះអង្គនោះ ដើម្បីនឹងសង្រួមតទៅទៀត ។</p>
        <p><a class='ref km' id='km១៦៣' href='#km១៦៣'>១៦៣</a>ព្រះអង្គទ្រង់ត្រាស់ថា អើ ភទ្ទាលិ ទោសគ្របសង្កត់អ្នកដែលជាមនុស្សពាល ជា​មនុស្សល្ងង់ ជាមនុស្សមិនឈ្លាសពិតមែនហើយ ព្រោះកាលដែលតថាគត កំពុងបញ្ញត្ត​សិក្ខា កំពុងឲ្យភិក្ខុសង្ឃសមាទានសិក្ខា អ្នកបានប្រាប់នូវសេចក្តីមិនអាចធ្វើតាមបាន ។ ម្នាលភទ្ទាលិ អ្នកមិនបានដឹងហេតុថា ព្រះមានព្រះភាគ គង់នៅក្នុងក្រុងសាវត្ថី តែព្រះមាន​ព្រះភាគគង់ដឹងអាត្មាអញថា ភិក្ខុឈ្មោះភទ្ទាលិ មិនបានបំពេញសិក្ខា ក្នុងសាសនារបស់​ព្រះសាស្តា ដូច្នេះឡើយ ម្នាលភទ្ទាលិ នេះឯង ជាហេតុដែលអ្នកមិនបានដឹង ។ ម្នាលភទ្ទាលិ អ្នកមិនបានដឹងហេតុថា​ ភិក្ខុច្រើនរូប នៅចាំវស្សាក្នុងក្រុងសាវត្ថី សូម្បីភិក្ខុទាំងនោះ ក៏គង់​ដឹងអាត្មាអញថា ភទ្ទាលិភិក្ខុ មិនបានបំពេញសិក្ខា ក្នុងសាសនារបស់ព្រះសាស្តា ដូច្នេះឡើយ ម្នាលភទ្ទាលិ នេះឯង ជាហេតុដែលអ្នកមិនបានដឹង ។ ម្នាលភទ្ទាលិ អ្នកមិនបាន​ដឹងហេតុថា ពួកភិក្ខុនីមានប្រមាណច្រើនរូប នៅចាំវស្សាក្នុងក្រុងសាវត្ថី សូម្បីភីក្ខុនីទាំងនោះ គង់ដឹងអាត្មាអញថា ភទ្ទាលិភិក្ខុ មិនបានបំពេញសិក្ខាក្នុងសាសនា របស់ព្រះសាស្តាដូច្នេះ​ឡើយ ម្នាលភទ្ទាលិ នេះឯង ជាហេតុដែលអ្នកមិនបានដឹង ។ ម្នាលភទ្ទាលិ អ្នកមិនបានដឹង​ហេតុថា ពួកឧបាសកមានប្រមាណច្រើននាក់ដេលនៅអាស្រ័យក្នុងក្រុងសាវត្ថី សូម្បីឧបាសកទាំងនោះ ក៏គង់ដឹងអាត្មាអញថា ភទ្ទាលិភិក្ខុ មិនបានបំពេញសិក្ខា ក្នុងសាសនារបស់ព្រះសាសា្ត ដូច្នេះឡើយ នេះឯង ជាហេតុដែលអ្នកមិនបានដឹង ម្នាលភទ្ទាលិ អ្នកមិនបានដឹងហេតុថា ពួកឧបាសិកាច្រើនគ្នាដែលអាស្រ័យនៅក្នុងក្រុង​សាវត្ថី សូម្បីឧបាសិកាទាំងនោះ ក៏គង់ដឹងអាត្មាអញថា ភទ្ទាលិភិក្ខុ មិនបានបំពេញសិក្ខា​ក្នុងសាសនាព្រះសាស្តា ដូច្នេះឡើយ នេះឯង ជាហេតុដែលអ្នកមិនបានដឹង ។ ម្នាលភទ្ទាលិ អ្នកមិនបានដឹងហេតុថា ពួកសមណៈឬព្រាហ្មណ៍ ជាតិរ្ថិយផ្សេង ៗ មានប្រមាណច្រើនរូប ដែលនៅចាំវស្សាក្នុងក្រុងសាវត្ថី សូម្បីពួកអ្នកទាំងនោះ ក៏គង់ដឹងអាត្មាអញថា ភទ្ទាលិភិក្ខុ​ជាសាវ័ករបស់ព្រះសមណគោតម ជាព្រះថេរៈមួយអង្គមិនបានបំពេញសិក្ខាជាសាសនា​របស់ព្រះសាស្តា​ដូច្នេះឡើយ នេះឯង ជាហេតុដែលអ្នកមិនបានដឹង ។ ព្រះភទ្ទាលិក្រាបបង្គំ​ទូលថា បពិត្រព្រះអង្គដ៏ចម្រើន ទោសគ្របសង្កត់នូវខ្ញុំព្រះអង្គ ដែលជាមនុស្សពាល ជាមនុស្សល្ងង់ ជាមនុស្សមិនឈ្លាស ព្រោះកាលដែលព្រះមានព្រះភាគ កំពុងបញ្ញត្ត​សិក្ខា​បទ កំពុងឲ្យភិក្ខុសង្ឃសមាទានសិក្ខា ខ្ញុំព្រះអង្គបានក្រាបទូលនូវសេចក្តីមិនអាចធ្វើតាម​បាន បពិត្រព្រះអង្គដ៏ចម្រើន សូមព្រះមានព្រះភាគ អត់ទោសចំពោះកំហុស តាមទោស របស់ខ្ញុំព្រះអង្គនោះ ដើម្បីនឹងសង្រួមតទៅ ។</p>
        <p><a class='ref km' id='km១៦៤' href='#km១៦៤'>១៦៤</a>ព្រះអង្គទ្រង់ត្រាស់ថា អើ ភទ្ទាលិ ទោសគ្របសង្កត់អ្នកដែលជាមនុស្សពាល ជាមនុស្សល្ងង់ ជាមនុស្សមិនឈ្លាស ពិតមែនហើយ ព្រោះកាលដែលតថាគត កំពុងបញ្ញត្ត​សិក្ខាបទ កំពុងឲ្យភិក្ខុសង្ឃសមាទានសិក្ខា អ្នកក៏បានប្រាប់ នូវសេចក្តីមិនអាចនឹងធ្វើតាម​បាន ។ ម្នាលភទ្ទាលិ អ្នកសម្គាល់ហេតុនោះថាដូចម្តេច ភិក្ខុក្នុងសាសនានេះ ជាឧភតោភាគ-រិមុត្ត តថាគតនិយាយនឹងភិក្ខុនោះយ៉ាងនេះថា ម្នាលភិក្ខុ អ្នកចូរមកចុះ ស្ពានរបស់​តថាគត​មានក្នុងភក់ ដូច្នេះ តើភិក្ខុនោះគប្បីទៅខ្លួនឯង ឬប្រើអ្នកដទៃឲ្យច្រានកាយរបស់ខ្លួន ឬគប្បី​ពោលប្រកែកថាទេ ។ ព្រះភទ្ទាលិក្រាបបង្គំទូលថា បពិត្រព្រះអង្គដ៏ចម្រើន មិនគួរទេ ។ ព្រះ​អង្គត្រាស់សួរថា ម្នាលភទ្ទាលិ អ្នកសម្គាល់ហេតុនោះថាដូចម្តេច ភិក្ខុក្នុងសាសនានេះ ជា​បញ្ញត្តវិមុត្តបុគ្គល ជាកាយសក្ខីបុគ្គល ជាទិដ្ឋិប្បត្តបុគ្គល ជាសទ្ធាវិមុត្តបុគ្គល ជាធម្មានុសារី​បុគ្គល ជាសទ្ធានុសារីបុគ្គល តថាគត និយាយនឹងបុគ្គលនោះ យ៉ាងនេះថា ម្នាលភិក្ខុ អ្នកចូរ​មកចុះ ស្ពានរបស់តថាគតមានក្នុងភក់ ដូច្នេះ តើភិក្ខុនោះគប្បីដើរទៅខ្លួនឯង ឬប្រើអ្នកដទៃ​ឲ្យច្រានកាយរបស់ខ្លួន ឬគប្បីពោលប្រកែកថាទេ ។ ព្រះភទ្ទាលិ ក្រាបបង្គំទូលថា បពិត្រព្រះ​អង្គដ៏ចម្រើន ហេតុនុ៎ះ មិនគួរទេ ។ ព្រះអង្គទ្រង់ត្រាស់ថា ម្នាលភទ្ទាលិ អ្នកសម្គាល់ហេតុ​នោះដូចម្តេច ម្នាលភទ្ទាលិ ក្នុងសម័យនោះ អ្នកបានឧភតោភាគវិមុត្តបុគ្គល ឬបានជាបញ្ញា-វិមុត្តបុគ្គល ជាកាយសក្ខីបុគ្គល ជាទិដ្ឋិប្បត្តបុគ្គល ជាសទ្ធាវិមុត្តបុគ្គល ជាធម្មានុសារីបុគ្គល ជាសទ្ធានុសារីបុគ្គល ដែរឬ ។ ព្រះភទ្ទាលិ ក្រាបបង្គំទូលថា បពិត្រព្រះអង្គដ៏ចម្រើន ដំណើរ​នុ៎ះ មិនមានទេ ។ ព្រះអង្គទ្រង់ត្រាស់ថា ម្នាលភទ្ទាលិ ចុះមានតែក្នុងសម័យនោះ អ្នកជា​បុគ្គលសោះសូន្យ ជាមនុស្សទទេ មានកំហុសទេឬ ។ ព្រះភទ្ទាលិ ក្រាបបង្គំទូលថា បពិត្រ​ព្រះអង្គដ៏ចម្រើន យ៉ាងនោះមែនហើយ បពិត្រព្រះអង្គដ៏ចម្រើន ទោសគ្របសង្កត់នូវខ្ញុំព្រះអង្គ ដែលជាមនុស្សពាល ជាមនុស្សល្ងង់ ជាមនុស្សមិនឈ្លាស ព្រោះកាលដែលព្រះមាន​ព្រះភាគ កំពុងបញ្ញត្តសិក្ខាបទ កំពុងឲ្យភិក្ខុសង្ឃសមាទានសិក្ខា ខ្ញុំព្រះអង្គក៏ក្រាបទូលនូវ​សេចក្តីមិនអាចនឹងធ្វើតាមបាន បពិត្រព្រះអង្គដ៏ចម្រើន សូមព្រះមានព្រះភាគ ទ្រង់អត់​ទោសចំពោះកំហុស តាមកំហុសរបស់ខ្ញុំព្រះអង្គនោះ ដើម្បីនឹងសង្រួមតទៅទៀត ។</p>
        <p><a class='ref km' id='km១៦៥' href='#km១៦៥'>១៦៥</a>ព្រះអង្គទ្រង់ត្រាស់ថា អើភទ្ទាលិ ទោសគ្របសង្កត់នូវអ្នដែលជាមនុស្សពាល ជាមនុស្សល្ងង់ ជាមនុស្សមិនឈ្លាស ពិតមែនហើយ ព្រោះកាលដែលតថាគតកំពុងបញ្ញត្ត​សិក្ខាបទ កំពុងឲ្យភិក្ខុសង្ឃសមាទានសិក្ខា អ្នកបានប្រាប់ នូវសេចក្តីមិនអាចនឹងធ្វើតាម​បាន ម្នាលភទ្ទាលិ កាលណាអ្នកបានឃើញទោសតាមទោសហើយ ត្រឡប់មកធ្វើតាម​ធម៌​គឺសូមខមាទោស តថាគត នឹងអត់ទោសចំពោះកំហុសនោះដល់អ្នក ម្នាលភទ្ទាលិ ព្រោះថា បុគ្គល ដែលបានឃើញទោសតាមទោសហើយត្រឡប់មកធ្វើតាមធម៌គឺសូមខមាទោស​វិញ ទើបដល់នូវការសង្រួមតទៅ នេះឯង ជាសេចក្តីចម្រើន ក្នុងវិន័យរបស់ព្រះអរិយៈ ។</p>
        <p><a class='ref km' id='km១៦៦' href='#km១៦៦'>១៦៦</a>ម្នាលភទ្ទាលិ ភិក្ខុពួកខ្លះ ក្នុងសាសនានេះ មិនបានបំពេញសិក្ខាក្នុងសាសនា​របស់ព្រះសសា្តទេ ភិក្ខុនោះ មានសេចក្តីត្រិះរិះយ៉ាងនេះថា បើដូច្នោះ គួរតែអាត្មាអញ គប់​រកសេនាសនៈស្ងាត់ គឺព្រៃម្លប់ឈើ ភ្នំ ជ្រោះភ្នំគុហាក្នុងភ្នំ ព្រៃស្មសាន ព្រៃធំ ទីវាល គំនរ​ចំបើង ( កាលបើនៅក្នុងទីដូច្នេះ ) មុខជាអាត្មាអញនឹងធ្វើឲ្យជាក់ច្បាស់នូវគុណវិសេស គឺ​ញាណទស្សនៈដ៏ប្រសើរ អាចកម្ចាត់បង់នូវកិលេសដ៏ក្រៃលែងជាងមនុស្សធម៌ ។ ភិក្ខុនោះ ក៏គប់រកសេនាសនៈស្ងាត់ គឺព្រៃ ម្លប់ឈើ ភ្នំ ជ្រោះភ្នំ គុហាក្នុងភ្នំ ព្រៃស្មសាន ព្រៃធំ ទីវាល គំនរចំបើង កាលបើភិក្ខុនោះចេញទៅនៅដូច្នោះហើយ ព្រះសាស្តាក៏តិះដៀលពួកសព្រហ្ម​ចារីបុគ្គលជាអ្នកចេះដឹង បានគយគន់ហើយក៏តិះដៀល ទេវតាទាំងឡាយក៏តិះដៀល ទាំងខ្លួន​ឯងក៏តិះដៀលខ្លួនឯង បុគ្គលនោះ កាលបើព្រះសាស្តាតិះដៀល ពួកទេវតាក៏តិះដៀល​ហើយ ទាំងខ្លួនឯងក៏តិះដៀលខ្លួនឯងហើយ នឹងធ្វើឲ្យជាក់ច្បាស់ នូវគុណវិសេស គឺញាណ​ទស្សនៈដ៏ប្រសើរ អាចកម្ចាត់បង់នូវកិលេស ដ៏ក្រៃលែងជាងមនុស្សធម៌ មិនបានឡើយ ដំណើរនុ៎ះ តើព្រោះហេតុអ្វី ម្នាលភទ្ទាលិ ព្រោះហេតុតែភិក្ខុនោះមិនបានបំពេញសិក្ខាក្នុង​សាសនារបស់ព្រះសាស្តានុ៎ះឯង ដោយពិត ។</p>
        <p><a class='ref km' id='km១៦៧' href='#km១៦៧'>១៦៧</a>ម្នាលភទ្ទាលិ មួយទៀត ភិក្ខុពួកខ្លះ ក្នុងសាសនានេះ បានបំពេញសិក្ខា ក្នុង​សាសនារបស់ព្រះសាស្តា ភិក្ខុនោះ មានសេចក្តីត្រិះរិះយ៉ាងនេះថា បើដូច្នោះ គួរអាត្មាអញ គប់រកនូវសេនាសនៈស្ងាត់ គឺ ព្រៃ ម្លប់ឈើ ភ្នំ ជ្រោះភ្នំ គុហាក្នុងភ្នំ ព្រៃស្មសាន ព្រៃធំ ទីវាល គំនរចំបើង គួរតែអាត្មាអញ ធ្វើឲ្យជាក់ច្បាស់នូវគុណវិសេសគឺញាណទស្សនៈដ៏ប្រសើរ អាចកម្ចាត់បង់នូវកិលេស ដ៏ក្រៃលែងជាងមនុស្សធម៌ ។ ភិក្ខុនោះ ក៏គប់រកសេនាសនៈ​ស្ងាត់ គឺ ព្រៃ ម្លប់ឈើ ភ្នំ ជ្រោះភ្នំ គុហាក្នុងភ្នំ ព្រៃស្មសាន ព្រៃធំ ទីវាល គំនរចំបើង កាលបើភិក្ខុនោះ ចេញទៅនៅដូច្នេះហើយ ព្រះសាស្តាក៏មិនតិះដៀល ពួកសព្រហ្មចារីបុគ្គល ជាអ្នកចេះដឹង បានគយគន់ហើយ ក៏មិនតិះដៀល ពួកទេវតាក៏មិនតិះដៀល ទាំងខ្លួនឯងក៏​មិន​តិះដៀលខ្លួនឯង បុគ្គលនោះ កាលប់ព្រះសាស្តាមិនតិះដៀល ពួកសព្រហ្មចារីបុគ្គលជាអ្នក​ចេះដឹង បានគយគន់ហើយ ក៏មិនតិះដៀល ពួកទេវតាក៏មិនតិះដៀល ទាំងខ្លួនឯងក៏មិនតិះ​ដៀលខ្លួនឯងហើយ រមែងធ្វើឲ្យជាក់ច្បាស់នូវគុណវិសេស គឺញាណទស្សនៈដ៏ប្រសើរ អាច​កម្ចាត់បង់នូវកិលេសដ៏ក្រៃលែងជាងមនុស្សមិនបាន ។ ភិក្ខុនោះ រមែងស្ងប់ស្ងាត់ចាកកាម​ ស្ងប់ស្ងាត់ចាកអកុសលធម៌ ចូលកាន់បឋមជ្ឈាន ប្រកបដោយវិតក្កៈនិងវិចារៈ មានតែបីតិ​និងសុខដែលកើតអំពីវិវេក ដំណើរនុ៎ះ តើព្រោះហេតុអ្វី ម្នាលភទ្ទាលិ ព្រោះហេតុតែភិក្ខុនោះ បានបំពេញសិក្ខាក្នុងសាសនារបស់ព្រះសាស្តា យ៉ាងនោះឯង ។ ម្នាលភទ្ទាលិ មួយទៀត ភិក្ខុ ព្រោះបានរម្ងាប់នូវវិតក្កៈនិងចិចារៈ ក៏ចូលកាន់ទុតិយជ្ឈាន ជាទីផូរផង់ក្នុងសន្តាន មានភាពនៃចិ្តតខ្ពស់ឯក មិនមានវិតក្កៈ មិនមានវិចារៈ មានតែបីតិនិងសុខដែលកើតអំពីសមា​ធិប៉ុណ្ណោះ ដំណើរនោះ តើព្រោះហេតុអ្វី ម្នាលភទ្ទាលិ ព្រះហេតុតែភិក្ខុនោះ ជាអ្នកបំពេញ​សិក្ខា ក្នុងសាសនារបស់ព្រះសាស្តា យ៉ាងនោះឯង ។ ម្នាលភទ្ទាលិ មួយទៀត ភិក្ខុ ព្រោះប្រាសចាកបីតិ ។ បេ ។ ចូលកាន់តតិយជ្ឈាន ដំណើរនោះតើព្រោះហេតុអ្វី ព្រោះហេតុ​តែភិក្ខុនោះ ជាអ្នកបំពេញនូវសិក្ខា ក្នុងសាសនារបស់ព្រះសាស្តា យ៉ាងនោះឯង ។ ម្នាល​ភទ្ទាលិ មួយទៀត ភិក្ខុ ព្រោះលះបង់សេចក្តីសុខ ។ បេ ។ ចូលកាន់ចតុត្ថជ្ឈាន ដំណើរនោះ តើព្រោះហេតុអ្វី ម្នាលភទ្ទាលិ ព្រោះហេតុតែភិក្ខុនោះ ជាអ្នកបំពេញសិក្ខា ក្នុងសាសនារបស់ព្រះសាស្តា យ៉ាងនោះឯង ។</p>
        <p><a class='ref km' id='km១៦៨' href='#km១៦៨'>១៦៨</a>កាលបើចិត្ត ខ្ជាប់ខ្ជួន បរិសុទ្ធផូរផង់ ឥតមានទីទួល គឺកិលេស ប្រាសចាក​ឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនបានញាប់ញ័រទៅ​តាមអារម្មណ៍ យ៉ាងនេះហើយ ភិក្ខុនោះ រមែងបង្អោនចិត្តទៅរកបុព្វេនិវាសានុស្សតិញ្ញាណ។ ភិក្ខុនោះ រមែងរលឹកឃើញ នូវជាតិដែលធ្លាប់អាស្រ័យនៅក្នុងភពមុនជាច្រើនជាតិ គឺរលឹក​ឃើញមួយជាតិ ។ បេ ។ រលឹកឃើញនូវជាតិដែលធ្លាប់អាស្រ័យនៅក្នុងភពមុន បានច្រើន​ជាតិ ព្រមទាំងអាការ ព្រមទាំងឧទ្ទេស ដោយប្រការដូច្នេះ ដំណើរនោះ តើព្រោះហេតុអ្វី ម្នាលភទ្ទាលិ ព្រោះហេតុតែភិក្ខុនោះ ជាអ្នកបំពេញសិក្ខា ក្នុងសាសនារបស់ព្រះសាស្តា យ៉ាងនេះឯង ។ កាលបើចិត្ត ខ្ជាប់ខ្ជួន បរិសុទ្ធ ផូរផង់ ឥតមានទីទួលគឺកិលេស ប្រាសចាក​ឧបកិ្កលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនបានញាប់ញ័រទៅ​តាមអារម្មណ៍ យ៉ាងនេះហើយ ភិក្ខុនោះ រមែងបង្អោនចិត្តទៅរកប្រាជ្ញាជាគ្រឿងដឹងនូវ​ចុតិ​និងបដិសន្ធិនៃពួកសត្វ ។ ភិក្ខុនោះ មានចក្ខុដូចជាទិព្វ ដ៏បរិសុទ្ធ កន្លងចក្ខុរបស់មនុស្សធម្មតា បានឃើញសត្វទាំងឡាយ ដែលច្យុត ដែលកើត ថោកទាប ឧត្តម មានសម្បុរល្អ មានសម្បុរ​អាក្រក់ មានគតិល្អ មានគតិអាក្រក់ ដឹងច្បាស់នូវសត្វទាំងឡាយ ដែលអន្ទោលទៅតាម​កម្មរបស់ខ្លួនថា ឱហ្ន៎ សត្វទាំងឡាយនេះ ប្រកបដោយកាយទុច្ចរិត ។ បេ ។ ហើយកើតក្នុង​កំណើតអសុរកាយ នរក ។ បេ ។ ចំណែកខាងសត្វទាំងឡាយនេះ ប្រកបដោយកាយសុចរិត ។ បេ ។ ទៅកើតក្នុងសុគតិសួគ៌ទេវលោក ។ ភិក្ខុ ដែលមានចក្ខុដូចជាទិព្វ ដ៏បរិសុទ្ធ កន្លងបង់ចក្ខុបស់មនុស្សធម្មតា ។ បេ ។ រមែងដឹងច្បាស់ នូវសត្វទាំងឡាយ ដែលអន្ទោលទៅតាមកម្មរបស់ខ្លួនដូច្នេះឯង ដំណើរនោះ តើព្រោះហេតុ​អ្វី ម្នាលភទ្ទាលិ ព្រោះហេតុតែភិក្ខុនោះ ជាអ្នកបំពេញសិក្ខាក្នុងសាសនារបស់ព្រះសាស្តា យ៉ាងនោះឯង ។ កាលបើចិត្ត ខ្ជាប់ខ្ជួន បរិសុទ្ធ ផូរផង់ ឥតមានទីទួលគឺកិលេស ប្រាសចាក​ឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនបានញាប់ញ័រទៅ​តាមអារម្មណ៍ យ៉ាងនេះហើយ ភិក្ខុនោះរមែងបង្អោនចិត្តទៅរកអាសវក្ខយញាណ ។ ភិក្ខុ​នោះ​ រមែងដឹងច្បាស់តាមសេចក្តីពិតថា នេះទុក្ខ ។ បេ ។ ដឹងច្បាស់តាមសេចក្តីពិតថា នេះ​ជា​​អាសវៈ ដឹងច្បាស់តាមសេចក្តីពិតថា នេះជាហេតុនាំឲ្យកើតអាសវៈ ដឹងច្បាស់តាម​សេចក្តី​​ពិតថា នេះជាសេចក្តីរលត់នៃអាសវៈ ដឹងច្បាស់តាមសេចក្តីពិតថា នេះជាសេចក្តី​រលត់​​នៃអាសវៈ ដឹងច្បាស់តាមសេចក្តីពិតថា នេះជាបដិបទា ជាដំណើរដើម្បីរំលត់នៃអាសវៈ ។ កាលភិក្ខុនោះ ដឹងយ៉ាងនេះ ឃើញយ៉ាងនេះហើយ ចិត្តក៏រួចស្រឡះចាកកាមាសវៈផង ចិត្តក៏រួចចាកទិដ្ឋាសវៈផង ចិត្តក៏រួចចាកភវាសវៈផង ចិត្តក៏រួចស្រឡះចាកអវិជ្ជាសវៈផង កាល​បើចិត្រួចស្រឡះ ប្រាជ្ញាក៏កើតមានឡើងថា ( ចិត្តរបស់អាត្មាអញ ) រួចស្រឡះហើយ ភិក្ខុនោះ រមែងដឹងច្បាស់ថា ជាតិអស់ហើយ ព្រហ្មចរិយធម៌ អាត្មាអញបាននៅរួចហើយ សោឡសកិច្ច​ អាត្មាអញបានធ្វើហើយ មគ្គភាវនាកិច្ចដទៃដើម្បីសោឡសកិច្ចនេះ មិនមានឡើយ ដំណើរនោះ តើព្រោះហេតុអ្វី ម្នាលភទ្ទាលិ ព្រោះហេតុតែភិក្ខុនោះជាអ្នកបំពេញសិក្ខា ក្នុងសាសនារបស់​ព្រះសាស្តា យ៉ាងនោះឯង ។ កាលព្រះមានព្រះភាគ ទ្រង់ត្រាស់យ៉ាងនេះហើយ ព្រះភទ្ទាលិ​មានអាយុ ក្រាបបង្គំទូលសួរព្រះមានព្រះភាគ យ៉ាងនេះថា បពិត្រព្រះអង្គដ៏ចម្រើន អ្វីហ្ន៎ជាហេតុ អ្វីជាបច្ច័យ ដែលនាំឲ្យពួកភិក្ខុធ្វើការសង្កត់សង្កិននូវភិក្ខុពួកខ្លះ ក្នុងសាសនានេះ បពិត្រព្រះអង្គដ៏ចម្រើន មួយទៀត អ្វីជាហេតុ​ អ្វីជាបច្ច័យ ដែលនាំឲ្យពួកភិក្ខុមិនធ្វើការសង្កត់​សង្កិននូវភិក្ខុពួកខ្លះ ក្នុងសាសនានេះ ។</p>
        <p><a class='ref km' id='km១៦៩' href='#km១៦៩'>១៦៩</a>ព្រះអង្គទ្រង់ត្រាស់ថា ម្នាលភទ្ទាលិ ភិក្ខុពួកខ្លះ ក្នុងសាសនានេះ ជាអ្នកត្រូវអាបត្តិ​រឿយ ៗ ជាអ្នកច្រើនដោយអាបត្តិ កាលពួកភិក្ខុស្តីប្រដៅ ភិក្ខុនោះ ក៏ពោលបន្លែបន្លប់ពាក្យដទៃ​ដោយពាក្យដទៃតែងបោះពាក្យទៅខាងក្រៅ ធ្វើឲ្យប្រាកដឡើង នូវសេចក្តីក្រោធ សេចក្តី​ប្រទូសនិងសេចក្តីអាក់អន់ចិត្ត មិនប្រព្រឹត្តវត្តដោយប្រពៃ មិនសម្លបបរោម មិនប្រព្រឹត្តវត្តគួរ​ដល់កិរិយារលាស់ខ្លួនចេញចាកអាបត្តិ សង្ឃមានសេចក្តីពេញចិត្ត ដោយហេតុណា មិនបាន​ប្រាប់ហេតុនោះថា ខ្ញុំធ្វើ ដូច្នេះឡើយ ។ ម្នាលភទ្ទាលិ ពួកភិក្ខុមានសេចក្តីត្រិះរិះក្នុងហេតុដែល​ប្រដៅក្រនោះ យ៉ាងនេះថា ម្នាលអាវុសោទាំងឡាយ ភិក្ខុនេះ ត្រូវអាបត្តិរឿយ ៗ ច្រើនដោយ​អាបត្តិ ភិក្ខុនោះ កាលពួកភិក្ខុផងគ្នាស្តីប្រដៅ ភិក្ខុនោះ ក៏ពោលបន្លែបន្លប់ពាក្យដទៃដោយ​ពាក្យ​ដទៃ តែងបោះពាក្យទៅខាងក្រៅ ធ្វើឲ្យប្រាកដឡើង នូវសេចក្តីក្រោធ សេចក្តីប្រទូស្ត និង សេចក្តីអាក់អន់ចិត្ត មិនប្រព្រឹត្តវត្តដោយប្រពៃ មិនសម្លបរោម មិនប្រព្រឹត្តវត្តគួរដល់កិរិយារើ​ខ្លួនចេញចាកអាបត្តិ សង្ឃមានសេចក្តីពេញចិត្ត ដោយហេតុណា មិនប្រាប់ហេតុនោះថា ខ្ញុំធ្វើ ដូច្នេះឡើយ បពិត្រលោកមានអាយុទាំងឡាយ សូមលោកទាំងឡាយ ពិចារណាមើល​អធិករណ៍ របស់ភិក្ខុនេះ ដោយឆាប់រហ័ស តាមទំនងដែលមិនបានរម្ងាប់ដោយឆាប់រហ័សនេះ​ចុះ ។ ម្នាលភទ្ទាលិ ពួកភិក្ខុក៏ពិចារណានូវអធិករណ៍របស់ភិក្ខុនោះ តាមទំនងដែលមិនរម្ងាប់ដោយឆាប់រហ័ស យ៉ាងនេះឯង ។ ម្នាលភទ្ទាលិ ចំណែកខាងិក្ខុពួកខ្លះ​ ក្នុងសាសនានេះ ជាអ្នកត្រូវអាបត្តិរឿយ ៗ ជាអ្នកច្រើនដោយអាបត្តិ កាលភិក្ខុទាំងឡាយស្តី​ប្រដៅ ភិក្ខុនោះ ក៏មិនពោលបន្លែបន្លប់ពាក្យដទៃដោយពាក្យដទៃ មិនបោះពាក្យទៅខាងក្រៅ មិន​បានធ្វើឲ្យប្រាកដឡើង នូវសេចក្តីក្រោធ សេចក្តីប្រទូស្ត និងសេចក្តីអាក់អន់ចិត្ត រមែងប្រព្រឹត្ត​វត្តដោយប្រពៃ សម្លបរោម ប្រព្រឹត្តវត្តគួរដល់កិរិយារើខ្លួនចេញចាកអាបត្តិ សង្ឃគាប់ចិត្ត ដោយ​​​​ហេតុណាក៏ប្រាប់ហេតុនោះថា ខ្ញុំធ្វើ ។ ម្នាលភទ្ទាលិ ភិក្ខុទាំងឡាយ មានសេចក្តីត្រិះរិះ​ក្នុងហេតុដែលប្រដៅងាយនោះថា ម្នាលអាវុសោទាំងឡាយភិក្ខុនេះ ជាអ្នកត្រូវអាបត្តិរឿយ ៗ ជាអ្នកច្រើនទៅដោយអាបត្តិ កាលភិក្ខុទាំងលាយស្តីប្រដៅ ភិក្ខុនោះ ក៏មិនបានពោលបន្លែបន្លប់​ពាក្យដទៃដោយពាក្យដទៃ មិនបានបោះពាក្យទៅខាងក្រៅ ទាំងមិនធ្វើឲ្យប្រាកដឡើងនូវសេចក្តី​ក្រោធ សេចក្តីប្រទូស្ត និងសេចក្តីអាក់អន់ចិត្ត តែងប្រព្រឹត្តវត្តដោយប្រពៃ សម្លបរោម ប្រព្រឹត្ត​វត្តគួរដល់កិរិយារើខ្លួនចេញចាកអាបត្តិ សង្ឃមានសេចក្តីពេញចិត្ត ដោយហេតុណា ក៏ប្រាប់​ហេតុនោះថា ខ្ញុំធ្វើ បពិត្រលោកមានអាយុទាំងឡាយ សូមលោកទាំងឡាយ ពិចារណា មើល​អធិករណ៍របស់ភិក្ខុនេះ តាមទំនងដែលបានរម្ងាប់ដោយឆាប់រហ័ស យ៉ាងនេះចុះ ។ ម្នាល​ភទ្ទាលិ ពួកភិក្ខុ ក៏ពិចារណានូវអធិករណ៍របស់ភិក្ខុនោះ តាមទំនងដែលបានរម្ងាប់ដោយឆាប់​រហ័ស យ៉ាងនេះឯង ។</p>
        <p><a class='ref km' id='km១៧០' href='#km១៧០'>១៧០</a>ម្នាលភទ្ទាលិ ភិក្ខុពួកខ្លះ ក្នុងសាសនានេះ ជាអ្នកត្រូវអាបត្តិក្នុងកាលម្តង ៗ ជាអ្នកមិនច្រើនដោយអាបត្តិ កាលភិក្ខុទាំងឡាយស្តីប្រដៅ ភិក្ខុនោះ រមែងពោលបន្លែបន្លប់​ពាក្យដទៃ ដោយពាក្យដទៃ បោះពាក្យទៅខាងក្រៅ ធ្វើឲ្យប្រាកដឡើង នូវសេចក្តីក្រោធ សេចក្តីប្រទូស្តនិងសេចក្តីអាក់អន់ចិត្ត មិនប្រព្រឹត្តវត្តដោយប្រពៃ មិនសម្លបរោម មិនប្រព្រឹត្តវត្ត​គួរដល់កិរិយារើខ្លួនចេញចាកអាបត្តិ សង្ឃមានសេចក្តីពេញចិត្តដោយហេតុណា មិនបានប្រាប់​ហេតុនោះថា ខ្ញុំធ្វើ ដូច្នេះឡើយ ។ ម្នាលភទ្ទាលិ ភិក្ខុទាំងឡាយ មានសេចក្តីត្រិះរិះក្នុងហេតុដែល​ប្រដៅក្រនោះថា ម្នាលអាវុសោទាំងឡាយ ភិក្ខុនេះ ជាអ្នកត្រូវអាបត្តិក្នុងកាលម្តង ៗ ជាអ្នកមិន​ច្រើនដោយអាបត្តិ កាលភិក្ខុទាំងឡាយស្តីប្រដៅ ភិក្ខុនោះរមែងពោលបន្លែបន្លប់ពាក្យដទៃដោយ​ពាក្យដទៃ បោះពាក្យទៅខាងក្រៅ ធ្វើឲ្យប្រកដឡើង នូវសេចក្តីក្រោធ សេចក្តីប្រទូស្ត និងសេចក្តីអាក់អន់ចិត្ត មិនប្រព្រឹត្តវត្តដោយប្រពៃ មិនសម្លបរោម មិនប្រព្រឹត្តវត្តគួរដល់កិរិយា​រើខ្លួនចេញចាកអាបត្តិ សង្ឃមានសេចក្តីពេញចិត្តដោយហេតុណា មិនបានប្រាប់ហេតុនោះថា ខ្ញុំ​ធ្វើ ដូច្នេះឡើយ បពិត្រលោកទាំងឡាយមានអាយុ សូមលោកទាំងឡាយពិចារណាមើល​អធិករណ៍របស់ភិក្ខុនេះ តាមទំនងដែលមិនរម្ងាប់ ដោយឆាប់រហ័សនេះចុះ ។ ម្នាលភទ្ទាលិ ពួកភិក្ខុ ពិចារណាធធិករណ៍របស់ភិក្ខុនោះ តាមទំនងដែលមិនរម្ងាប់ដោយឆាប់រហ័ស យ៉ាង​នេះឯង ។ ម្នាលភទ្ទាលិ ចំណែកខាងភិក្ខុពួកមួយក្នុងសាសនានេះ ជាអ្នកត្រូវអាបត្តិក្នុងកាល​ម្តង ៗ មិនច្រើនដោយអាបត្តិ កាលភិក្ខុទាំងឡាយស្តីប្រដៅ ភិក្ខុនោះ មិនបានពោលបន្លែបន្លប់​ពាក្យដទៃដោយពាក្យដទៃ មិនបោះពាក្យទៅខាងក្រៅ មិនបានធ្វើឲ្យប្រាកដឡើង នូវសេចក្តី​ក្រោធសេចក្តីប្រទូស្ត និងសេចក្តីអាក់អន់ចិត្ត ប្រព្រឹត្តវត្តដោយប្រពៃ សម្លបរោម ប្រព្រឹត្តវត្ត​គួរ​ដល់កិរិយារើខ្លួនចេញចាកអាបត្តិ សង្ឃមានសេចក្តីពេញចិត្ត ដោយហេតុណា បានប្រាប់ហេតុ​នោះថា ខ្ញុំធ្វើ ។ ម្នាលភទ្ទាលិ ភិក្ខុទាំងឡាយ មានសេចក្តីត្រិះរិះ ក្នុងហេតុដែលប្រដៅងាយនោះ យ៉ាងនេះថា ម្នាលអាវុសោទាំងឡាយ ភិក្ខុនេះ ជាអ្នកត្រូវអាបត្តិក្នុងកាលម្តង ៗ មិនច្រើន​ដោយអាបត្តិ កាលភិក្ខុទាំងឡាយស្តីប្រដៅ ភិក្ខុនោះ មិនបានពោលបន្លែបន្លប់ពាក្យដទៃដោយ​ពាក្យដទៃ មិនបានបោះពាក្យទៅខាងក្រៅ មិនបានធ្វើឥប្រាកដឡើង នូវសេចក្តីក្រោធ សេចក្តី​ប្រទូស្ត និងសេចក្តីអាក់អន់ចិត្ត ប្រព្រឹត្តវត្តដោយប្រពៃ សម្លបរោម ប្រព្រឹត្តវត្តគួរដល់កិរិយា​រើ​ខ្លួនចេញចាកអាបត្តិបាន សង្ឃមានសេចក្តីពេញចិត្ត​ដោយហេតុណា ក៏ប្រាប់ហេតុនោះថា ដ្ញុំធ្វើ បពិត្រលោកបានអាយុទាំងឡាយ សូមលោកពិចារណាអធិករណ៍របស់ភិក្ខុនេះ តាមទំនង​ដែលគប្បីរម្ងាប់ដោយឆាប់រហ័សនេះចុះ ។ ម្នាលភទ្ទាលិ ពួកភិក្ខុ ពិចារណាអធិករណ៍របស់​ភិក្ខុនោះ តាមទំនងដែលបានរម្ងាប់ដោយឆាប់រហ័ស យ៉ាងនេះឯង ។</p>
        <p><a class='ref km' id='km១៧១' href='#km១៧១'>១៧១</a>ម្នាលភទ្ទាលិ ភិក្ខុពួកមួយ ក្នុងសាសនានេះ ប្រព្រឹត្តដោយសទ្ធាស្តួចស្តើង ដោយសេចក្តីស្រឡាញ់ស្តួចស្តើង ( ចំពោះអាចារ្យនិងឧប្បជ្ឈាយ៍ ) ប្រសិនបើយើងទាំងឡាយ ធ្វើនូវការសង្កត់សង្កិនភិក្ខុនេះ សទ្ធាស្តួចស្តើងនិងសេចក្តីស្រឡាញ់ស្តួចស្លើង ណាដែលមាន​នៅ ភិក្ខុនេះ នឹងមិនសាបសូន្យចាកសទ្ធានិងសេចក្តីស្រឡាញ់ស្តួចស្តើងនោះឡើយ ។ ម្នាល​ភទ្ទាលិ បុរសមានចក្ខុតែមួយ ពួកមិត្តអាមាត្យញាតិសាលោហិត គប្បីជួយថែរក្សាចក្ខុម្ខាង​របស់បុរសនោះដោយគិតថា ចក្ខុណា ដែលមាននៅ សូមកុំឲ្យបុរសនោះសាបសូន្យចាកចក្ខុ​ម្ខាងនោះឡើយ យ៉ាងណាមិញ ម្នាលភទ្ទាលិ ភិក្ខុពួកមួយក្នុងសាសនានេះ ប្រព្រឹត្ត ដោយ​សទ្ធា​ស្តួចស្តើង ដោយសេចក្តីស្រឡាញ់ស្តួចស្តើង ( ចំពោះអាចារ្យនិងឧប្បជ្ឈាយ៍ ) យ៉ាងនោះឯង។ ម្នាលភទ្ទាលិ ភិក្ខុទាំងឡាយ តែងមានសេចក្តីត្រិះរិះ ចំពោះហេតុនោះ យ៉ាងនេះថា ម្នាលអាវុសោទាំងឡាយ ភិក្ខុនេះ ប្រព្រឹត្ត ដោយសទ្ធាស្តួចស្តើង ដោយសេចក្តីស្រឡាញ់ស្តួច​ស្តើង ( ចំពោះអាចារ្យនិងឧប្បជ្ឈាយ៍ ) ប្រសិនបើយើងទាំងឡាយ នាំគ្នាធ្វើការសង្កត់សង្កិន​ភិក្ខុ​នេះ សទ្ធាស្តួចស្តើង និងសេចក្តីស្រឡាញ់ស្តួចស្តើង ណា ដែលមាននៅ ភិក្ខុនេះ និងមិនសាប​សូន្យ ចាកសទ្ធានិងសេចក្តីស្រឡាញ់ស្តួចស្តើង ( ចំពោះអាចារ្យនិងឧប្បជ្ឈាយ៍ ) នោះឡើយ យ៉ាងនេះឯង ។ ម្នាលភទ្ទាលិ នេះ ជាហេតុ នេះ ជាបច្ច័យ ដែលនាំឲ្យភិក្ខុទាំងឡាយ ធ្វើការ​សង្កត់សង្កិនភិក្ខុពួកមួយ ក្នុងសាសនានេះ ម្នាលភទ្ទាលិ មួយទៀត នេះ ជាហេតុ នេះ​ ជាបច្ច័យ ដែលនាំឲ្យពួកភិក្ខុមិនធ្វើការសង្កត់សង្កិនភិក្ខុពួកមួយ ក្នុងសាសនានេះ ។ ព្រះភទ្ទាលិ ក្រាប​បង្គំទូលថា បពិត្រព្រះអង្គដ៏ចម្រើន អ្វីហ្ន៎ ជាហេតុ អ្វីហ្ន៎ ជាបច្ច័យ បានជាក្នុងកាលពីដើមមាន​សិក្ខាបទតិចល្មម តែពួកភិក្ខុច្រើនរូប បានតាំងនៅក្នុងព្រះអរហត្ត បពិត្រព្រះអង្គដ៏ចម្រើន មួយ​ទៀត អ្វីជាហេតុ អ្វីជាបច្ច័យ បានជាក្នុងកាលឥឡូវនេះ មានសិក្ខាបទច្រើនណាស់ តែពួកភិក្ខុ​តិចពេក ដែលបានតាំងនៅក្នុងព្រះអរហត្ត ។</p>
        <p><a class='ref km' id='km១៧២' href='#km១៧២'>១៧២</a>ព្រះមានព្រះភាគ ទ្រង់ត្រាស់ថា ម្នាលភទ្ទាលិ ដំណើរនោះ យ៉ាងនេះឯង គឺ កាលបើសត្វទាំងឡាយសាបសូន្យ កាលបើព្រះសទ្ធម្មអន្តរធាន សិក្ខាបទទាំងឡាយ រមែងមាន​ច្រើន ឯពួកភិក្ខុ ដែលបានឋិតនៅក្នុងព្រះអរហត្ត មានតិច ។ ម្នាលភទ្ទាលិ ធម៌ទាំងឡាយខ្លះ ដែលជាទីតាំងនៃអាសវៈមិនទាន់កើតប្រាកដចំពោះសង្ឃក្នុងសាសនានេះត្រឹមណា ព្រះសាស្តា​ក៏មិនទាន់បញ្ញត្តសិក្ខាបទ ដល់សាវ័កទាំងឡាយត្រឹមណោះ ។ ម្នាលភទ្ទាលិ លុះតែធម៌ទាំង​ឡាយខ្លះ ដែលជាទីតាំងនៃអាសវៈ កើតប្រកដចំពោះសង្ឃ ក្នុងសាសនានេះ ក្នុងកាលណា​ទើប​ព្រះសាស្តា ទ្រង់បញ្ញត្តសិក្ខាបទដល់ពួកសាវ័ក ក្នុងកាលនោះ ដើម្បីនឹងការពារ នូវធម៌ទាំង​ឡាយដែលជាទីតាំងនៃអាសវៈនោះ ប៉ុណ្ណោះ ។ ម្នាលភទ្ទាលិ សង្ឃមិនទាន់មានច្រើន ត្រឹមណា ធម៌ទាំងឡាយដែលជាទីតាំងនៃអាសវៈ ក៏មិនទាន់មានប្រាកដចំពោះសង្ឃ ត្រឹមណោះដែរ ។ ម្នាលភទ្ទាលិ លុះតែសង្ឃមានច្រើន ក្នុងកាលណា ធម៌ទាំងឡាយខ្លះដែលជាទីតាំងឡើងនៃ​អាសវៈ ក៏មានប្រាកដ ចំពោះសង្ឃ ក្នុងកាលណោះ ទើបព្រះសាស្តាទ្រង់បញ្ញត្តសិក្ខាបទ ដល់​ពួកសាវ័ក ដើម្បីការពារនូវធម៌ទាំងឡាយ ដែលជាទីតាំងឡើងនៃអាសវៈនោះឯង ។ ម្នាល​ភទ្ទាលិ សង្ឃមិនទាន់ដល់នូវលាភដ៏ប្រសើរ … មិនទាន់ដល់នូវយសដ៏ប្រសើរ … មិន​ទាន់​ដល់នូវភាពជាពហុស្សូត … មិនទាន់ដល់នូវភាពជាអ្នកស្គាល់នូវរាត្រី ( ច្រើន ) ត្រឹមណា​ធម៌​ទាំងឡាយខ្លះ ដែលជាទីតាំងឡើងនៃអាសវៈ ក៏មិនទាំន់មានប្រាកដចំពោះសង្ឃ ក្នុង​សាសនា​​​​​នេះ ត្រឹមណោះដែរ ។ ម្នាលភទ្ទាលិ លុះតែសង្ឃដល់នូវភាពជាអ្នកស្គាល់រាត្រី ( ច្រើន ) ក្នុង​កាលណា ធម៌ទាំងឡាយខ្លះ ដែលជាទីតាំងនៃអាសវៈ ក៏មាន ប្រាកដចំពោះសង្ឃ ក្នុងសាសនានេះ ក្នុងកាលនោះ ទើបព្រះសាស្តាបញ្ញត្តសិក្ខាបទ ដល់ពួកសាវ័ក ដើម្បីនឹងការ​ពារនូវធម៌ទាំងឡាយ ដែលជាទីតាំងនៃអាសវៈនោះឯង ។</p>
        <p><a class='ref km' id='km១៧៣' href='#km១៧៣'>១៧៣</a>ព្រះអង្គត្រាស់ថា​ ម្នាលភទ្ទាលិ តថាគត បានសម្តែងធម្មបរិយាយ ប្រៀបដោយ​សន្ទុះនៃសេះអាជានេយ្យស្ទាវ ដល់អ្នក ក្នុងកាលណា អ្នកទាំងឡាយ មានប្រមាណតិច បាននាំ​គ្នាពោលហើយ ក្នុងសម័យនោះ ម្នាលភទ្ទាលិ​ អ្នករលឹកឃើញហេតុនោះដែរឬ ។ ព្រះភទ្ទាលិ ក្រាបបង្គំទូលថា បពិត្រព្រះអង្គដ៏ចម្រើនមិនឃើញទេ ។ ម្នាលភទ្ទាលិ អ្នកជឿនូវហេតុក្នុងការ​រលឹកមិនឃើញដែរឬ ។ បពិត្រព្រះអង្គដ៏ចម្រើន ខ្ញុំព្រះអង្គនោះ ជាអ្នកមិនបានបំពេញសិក្ខា​ ក្នុង​សាសនារបស់ព្រះសាស្តា អស់កាលយូរពិតមែន ។ ម្នាលភទ្ទាលិ នុ៎ះ មិនមែនជាហេតុ មិនមែន​ជាបច្ច័យទេ ម្នាលភទ្ទាលិ ចំណែកខាងអ្នក តថាគតបានកំណត់ដឹងចិត្តដោយចិត្ត ( របស់​តថាគត ) អស់កាលយូរមកហើយថា មោឃបុរសនេះ កាលដែលតថាគតសម្តែងធម៌ ក៏មិន​ធ្វើឲ្យជាប្រយោជន៍ មិនយកចិត្តទុកដាក់ មិនប្រមូលចិត្តដោយសព្វគ្រប់ មិនផ្អៀងត្រចៀក​ស្តាប់ធម៌ឡើយ ។ ម្នាលភទ្ទាលិ ចំណែកខាងតថាគត នឹងសម្តែងនូវធម្មបរិយាយ ដែលប្រៀប​ដោយសន្ទុះនៃសេះអាជានេយ្យស្ទាវ ដល់អ្នក ចូរអ្នកយកចិត្តទុកដាក់ស្តាប់ធម្មបរិយាយនោះ​ដោយគោរពចុះ តថាគតនឹងសម្តែង​។ ភទ្ទាលិមានអាយុ ទទួលព្រហពុទ្ធដីការបស់ព្រះមាន​ព្រះ​ភាគថា ព្រះករុណា ព្រះអង្គ ។</p>
        <p><a class='ref km' id='km១៧៤' href='#km១៧៤'>១៧៤</a>ព្រះមានព្រះភាគ បានត្រាស់សេចក្តីនុ៎ះថា ម្នាលភទ្ទាលិ បុរសអ្នកបង្ហាត់សេះ ដែល​ឈ្លាសវៃ បានសេះអាជានេយ្យល្អមកហើយ រមែងធ្វើនូវការបង្ហាត់ដោយបង្ហៀរ ជាតម្បូង ។ សេះនោះ កាលបើសារថីធ្វើនូវការបង្ហាត់ដោយបង្ហៀរហើយ ពុតត្បុត ការកិកកុក ការកៀច​គង់មាននៅខ្លះៗមិនខាន ព្រោះថាសេះនោះគេមិនធ្លាប់ធ្វើនូវកាបង្ហាត់ ។ សេះនោះ លុះគេបាន​បង្ហាត់រឿយ ៗ បានបង្ហាត់ដោយលំដាប់ ក៏បានរាបទាបក្នុងទីនោះ ។ ម្នាលភទ្ទាលិ កាលណា សេះអាជានេយ្យល្អ ដែលគេបានបង្ហាត់រឿយ ៗ បានបង្ហាត់ដោយលំដាប់ ក៏បានរាបទាបក្នុងទី​នោះ អ្នកបង្ហាត់សេះ រមែងធ្វើនូវការបង្ហាត់សេះនោះតទៅទៀត ដោយការដាក់នឹម ។ សេះនោះ កាលដែលសារថីធ្វើនូវការបង្ហាត់ដាក់នឹមហើយ ពុតត្បុត ការកិកកុក ការកៀច គង់នៅមាន​ខ្លះ ៗ មិនខាន ព្រោះថា សេះនោះ គេមិនធ្លាប់បានធ្វើនូវការបង្ហាត់ ។ សេះនោះ លុះគេបានបង្ហាត់​រឿយ ៗ បានបង្ហាត់ដោយលំដាប់ ក៏បានរាបទាបក្នុងទីនោះ ។ ម្នាលភទ្ទាលិ កាលណា សេះអាជានេយ្យល្អ គេបានបង្ហាត់រឿយ ៗ បានបង្ហាត់ដោយលំដាប់ រមែងបានរាបទាបក្នុងទីនោះ ធ្វើនូវការបង្ហាត់សេះនោះតទៅទៀត​ ក្នុងទីដែលលើកឬដាក់ ( នូវជើង ) ក្នុងមណ្ឌល ក្នុងទីដែលកកាយផែនដីដោយចុងក្រចក ក្នុងសន្ទុះដ៏រហ័ស ក្នុងកាលដែលត្រូវការកញ្ជ្រៀវ ក្នុងព្រះរាជគុណ ក្នុងព្រះរាជវង្ស ក្នុងសន្ទុះដ៏ប្រសើរ ក្នុងភាវៈនៃសេះដ៏ប្រសើរ ក្នុងកាលដែលមានវាចាដ៏ពីរោះ ។ សេះនោះ កាលបើសារថីធ្វើនូវការបង្ហាត់ ក្នុងសន្ទុះដ៏​ប្រសើរ ក្នុងភាវៈនៃសេះដ៏ប្រសើរក្នុងកាលដែលមានវាចាពីរោះហើយ ពុតត្បុត ការកិកកុក ការកៀច គង់នៅមានខ្លះៗ មិនខាន ព្រោះថាសេះនោះ គេមិនធ្លាប់ធ្វើនូវការបង្ហាត់ ។ សេះនោះ លុះតែគេបានបង្ហាត់រឿយ ៗ បង្ហាត់ដោយលំដាប់ ក៏រាបទាបក្នុងទីនោះ ។ ម្នាលភទ្ទាលិ កាលណា សេះអាជានេយ្យល្អ ដែលសារថីបង្ហាត់រឿយៗ បង្ហាត់ដោយលំដាប់ ក៏រាបទាបក្នុង​ទីនោះហើយ ទើបសារថីជាអ្នកបង្ហាត់សេះ បំប៉នសេះនោះឲ្យមានសម្បុរល្អនិងកម្លាំងច្រើន តទៅទៀត ។ ម្នាលភទ្ទាលិ សេះអាជានេយ្យល្អ ប្រកបដោយអង្គ ១០ នេះឯង ជាសេះគួរសម​ដល់ស្តេច ជាសេះគួរស្តេចប្រើប្រាស់ ដល់នូវការរាប់ថាជាអង្គរបស់ស្តេចបាន សេចក្តីទាំងនេះ មានឧបមាយ៉ាងណា ម្នាលភទ្ទាលិ មានឧបមេយ្យដូចភិក្ខុ ដែលប្រកបដោយធម៌ ១០ ប្រការ ឈ្មោះថាជាអ្នកគួរទទួលចតុប្បច្ច័យដែលគេនាំមកបូជា ជាអ្នកគួរទទួលអគន្តុកទាន ជាអ្នកគួរ​ទទួលទក្ខិណាទាន ជាអ្នកគួរដល់អញ្ជលិកម្ម ដែលសត្វលោកគប្បីធ្វើ ជាបុញ្ញក្ខេត្តដ៏ប្រសើរ របស់សត្វលោក អង្គ ១០ ប្រការនោះ តើអ្វីខ្លះ ម្នាលភទ្ទាលិ ភិក្ខុក្នុងសាសនានេះ ប្រកបដោយ​អសេក្ខសម្មាទិដ្ឋិ ១ ប្រកបដោយអសេក្ខសម្មសង្កប្បៈ ១ ប្រកបដោយអសេក្ខសម្មាវាចា ១ ប្រកបដោយអសេក្ខសម្មាកម្មន្តៈ ១ ប្រកបដោយអសេក្ខសម្មាអាជីវៈ ១ ប្រកបដោយអសេក្ខ​សម្មាវាយាមៈ ១ ប្រកបដោយអសេក្ខសម្មាសតិ ១ ប្រកបដោយអសេក្ខសម្មាសមាធិ ១ ប្រកបដោយអសេក្ខសម្មាញាណៈ ១ ប្រកបដោយអសេក្ខសម្មាវិមុត្តិ ១ ម្នាលភទ្ទាលិ ភិក្ខុដែល​ប្រកបដោយធម៌ ១០ ប្រការនេះឯង​ ឈ្មោះថា ជាអ្នកគួរទទួលចតុប្បច្ច័យដែលគេនាំមកបូជា ជាអ្នកគួរទទួលអគន្តុកទាន ជាអ្នកគួរទទួលទក្ខិណាទាន ជាអ្នកគួរដល់អញ្ជលិកម្ម ដែលសត្វ​លោកគប្បីធ្វើ ជាបុញ្ញក្ខេត្តដ៏ប្រសើររបស់សត្វលោក ។ លុះព្រះមានព្រះភាគ ទ្រង់ត្រាស់សូត្រ​នេះចប់ហើយ ព្រះភទ្ទាលិមានអាយុ ក៏មានចិត្តរីករាយ ត្រេកអរ ចំពោះភាសិតរបស់ព្រះមាន​ព្រះភាគ​។</p>
        <p>ចប់ ភទ្ទាលិសូត្រ ទី ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>