<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn41' lang='km'>
        <header>
            <ul>
                <li>ចូឡយមកវគ្គ</li>
            </ul>
            <h1>សាលេយ្យកសូត្រ ទី ១</h1>
        </header>
        <p><a class='ref km' id='km១២៣' href='#km១២៣'>១២៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់សេ្តច ទៅកាន់ទីចារិក ក្នុងកោសលជនបទ ជាមួយនឹងព្រះភិក្ខុសង្ឃច្រើនរូប បានស្តេចទៅដល់ ស្រុកព្រាហ្មណ៍ឈ្មោះសាលៈ ជាខែត្ររបស់កោសលជនបទ ។ ពួកព្រាហ្មណ៍និង គហបតីរបស់អ្នកស្រុកសាលៈបានឮ ( ដំណឹង ) ហើយ ក៏ប្រកាសពាក្យនេះថា ម្នាលគ្នា យើង ឮថាព្រះសមណគោតមជាសក្យបុត្រ ចេញចាកសក្យត្រកូលទៅទ្រង់ព្រះផ្នួស ទ្រង់ស្តេចទៅកាន់ទីចារិកក្នុងកោសលជនបទ ព្រមដោយភិក្ខុសង្ឃច្រើនរូប ឥឡូវស្តេច មកដល់សាលគ្រាមហើយ ។ កិត្តិសព្ទដ៏ល្អ របស់ព្រះគោតមដ៏មានព្រះភាគនោះ ល្បីឮខ្ចរខ្ចាយ យ៉ាងនេះថា ព្រះមានព្រះភាគ ព្រះអង្គឆ្ងាយចាក សេចកី្តសៅហ្មង គ្រប់យ៉ាង ត្រាស់ដឹងនូវញេយ្យធម៌ទាំងពួងដោយប្រពៃចំពោះព្រះអង្គឯង បរិបូណ៌ដោយ វិជ្ជានឹងចរណៈ គឺសេចកី្តដឹងនឹងក្រឹត្យដែលបុគ្គលគប្បីប្រព្រឹត្ត មានដំណើរទៅកាន់ ព្រះនិព្វាន ទ្រង់ជ្រាបច្បាស់នូវត្រៃលោក ទ្រង់ប្រសើរដោយសីលាទិគុណ រកបុគ្គលណា មួយស្មើគ្មាន ទ្រង់ទូន្មាននូវបុរសដែលគួរទូន្មានបាន ព្រះអង្គជាគ្រូនៃទេវតានិងមនុស្ស ទាំងឡាយ ទ្រង់ត្រាស់ដឹងនូវចតុរារិយសច្ចធម៌ លែងវិលត្រឡប់មក​កាន់ភពថ្មីទៀត ព្រះអង្គទ្រង់ធ្វើឲ្យជាក់ច្បាស់ ដោយប្រាជ្ញាចំពោះព្រះអង្គឯង នូវលោកនេះព្រមទាំង ទេវលោក មារលោក ព្រហ្មលោក នូវពពួកសត្វ ព្រមទាំងសមណៈនិងព្រាហ្មណ៍ ព្រម ទាំង​មនុស្ស ជាសម្មតិទេព និងមនុស្សដ៏សេស ហើយទ្រង់ប្រកាស ព្រះអង្គទ្រង់​សម្តែង ធម៌ មានពីរោះបទដើម មានពីរោះបទកណ្តាល មានពីរោះ​បទចុង ប្រកាសនូវព្រហ្ម-ចរិយធម៌ ព្រមទាំងអត្ថនិងព្យញ្ជនៈដ៏ពេញបរិបូណ៌បរិសុទ្ធ​ទាំងអស់ ក៏ដំណើរដែលបាន ឃើញនូវព្រះអរហន្តទាំងឡាយ មានសភាពយ៉ាងហឹ្នង ជាការប្រពៃពេក ។ គ្រានោះ​ពួកព្រាហ្មណ៍ និងគហបតិអ្នកស្រុកសាលគ្រាម នាំគ្នាចូលទៅគាល់ព្រះមានព្រះភាគ លុះចូលទៅដល់ហើយ ពួកខ្លះថ្វាយបង្គំព្រះមានព្រះភាគ ហើយអង្គុយក្នុងទីដ៏សមគួរ ពួកខ្លះក៏ពោល ពាក្យរាក់ទាក់ សំណេះសំណាល់ជាមួយនឹងព្រះមានព្រះភាគ លុះបញ្ចប់​ពាក្យដែលគួរ រីករាយនិងពាក្យដែលគួររឭកហើយ ទើបអង្គុយក្នុងទីដ៏សមគួរ ពួកខ្លះ អង្គុយក្នុងទីដ៏សមគួរ ប្រណម្យអញ្ជលីឆ្ពោះទៅព្រះមានព្រះភាគ ពួកខ្លះប្រកាស នូវនាម និងគោត្រក្នុងទីជិតព្រះមានព្រះភាគ អង្គុយក្នុងទីដ៏សមគួរ ពួកខ្លះអង្គុយស្ងៀម ក្នុងទី ដ៏សមគួរ ។ កាលព្រាហ្មណ៍និងគហបតិ អ្នកស្រុកសាលៈ អង្គុយក្នុងទីដ៏សមគួរហើយ បានក្រាប​បង្គំទូលសួរពាក្យនេះនឹងព្រមានព្រះភាគថា បពិត្រព្រះគោតមដ៏ចម្រើន ហេតុ ដូចម្តេច បច្ច័យដូចម្តេចបាន ជាសត្វទាំងឡាយពួកខ្លះ ក្នុងលោកនេះ ទំលាយរាងកាយ ខាងមុខ​បន្ទាប់អំពីមរណៈទៅកើតក្នុងអបាយ ( ទីមិនមានសេចកី្តចម្រើន គឺតិរច្ឆាន កំណើត ) ទុគ្គតិ ( ដំណើរដែលផ្អែកនឹងទុក្ខគឺអសុរកាយ ) វិនិបាត (ទីសម្រាប់ទម្លាក់នូវ បុគ្គលធ្វើអំពើអាក្រក់គឺប្រេតវិស័យ) និរយៈ (​ ទីមិនមានសេចកី្ត​សប្បាយគឺនរក​ ) បពិត្រព្រះគោតមដ៏ចម្រើន ហេតុដូចម្តេច បច្ច័យដូចម្តេច បានជាសត្វទាំងឡាយពួកខ្លះ ក្នុងលោកនេះ ទំលាយរាយកាយខាងមុខបន្ទាប់អំពីមរណៈ ទៅកើតក្នុងមនុស្ស សុគតិ សួគ៌​ ទេវលោក ។ ព្រះមានព្រះភាគទ្រង់ត្រាស់ថា ម្នាល​គហបតិ​ទាំងឡាយ សត្វទាំង ឡាយ ពួកខ្លះក្នុងលោកនេះ ទំលាយរាយកាយខាងមុខ បន្ទាប់​អំពីមរណៈ ទៅ កើតក្នុង​អបាយ ទុគ្គតិ វិនិបាត នរក ព្រោះហេតុតែកិរិយប្រព្រឹត្តមិនស្មើ ពោលគឺមិនប្រព្រឹត្តតាម ធម៌ យ៉ាងនេះឯង ម្នាលគហបតីទាំងឡាយ សត្វទាំងឡាយពួកខ្លះ ក្នុងលោកនេះ ទំលាយរាងកាយខាងមុខបន្ទាប់​អំពីមរណៈ ទៅកើតក្នុងលោក គឺមនុស្សសុគតិ ឋានសួគ៌ ព្រោះហេតុតែកិរិយាប្រព្រឹត្តិសើ្ម ពោលគឺប្រព្រឹត្តតាមធម៌ យ៉ាងនេះឯង ។ ព្រាហ្មណ៍និងគហបតិ ក្រាបបង្គំទូលថា កាលបើព្រះគោតមដ៏ចម្រើន​នេះ សម្តែង ដោយសង្ខេប មិនបានបែកអត្ថដោយពិស្តារហើយ យើងទាំងឡាយមិនអាច នឹងដឹង សេចកី្តដោយពិស្តារទៅបានទេ កាលបើព្រះគោតមដ៏ចំរើនេនេះ សម្តែងដោយសង្ខេប មិនបានចែកអត្ថដោយពិស្តារទេ តែថាយើងទាំងឡាយអាច ដឹងសេចកី្តដោយពិស្តារ ទៅបាន ដោយប្រការយ៉ាងណា សូមព្រះគោតមដ៏ចម្រើនទ្រង់ព្រះមេត្តាប្រោស សម្តែង ធម៌ដល់យើងខ្ញុំទាំងឡាយដោយប្រការយ៉ាងនោះឲ្យទាន ។ ព្រះអង្គត្រាស់ថា ម្នាល គហបតិទាំងឡាយ បើដូច្នោះអ្នកទាំងឡាយចូរប្រុងស្តាប់ ចូរធ្វើទុកក្នុងចិត្តឲ្យ​ល្អចុះ តថាគតនឹងសម្តែង ។ ពួកព្រាហ្មណ៍និងគហបតិអ្នកស្រុកសាលៈ ទទួលស្តាប់ព្រះពុទ្ធ​ដីកានៃព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km១២៤' href='#km១២៤'>១២៤</a>ព្រះមានព្រះភាគ ត្រាស់ភាសិតនេះថា ម្នាលគហបតិទាំងឡាយ កិរិយាប្រព្រឹត្តិមិនស្មើ ពោលគឺមិនប្រព្រឹត្តិតាមធម៌ ដោយកាយមាន ៣ ប្រការ កិរិយា​ប្រព្រឹត្តិមិនស្មើ ពោលគឺមិនប្រព្រឹត្តិតាមធម៌ ដោយវាចាមាន ៤ ប្រការ កិរិយាប្រព្រឹត្តិ មិនស្មើ ពោលគឺមិនប្រព្រឹត្តិតាមធម៌ ដោយចិត្តមាន ៣ ប្រការ ។ ម្នាលគហបតិ ទាំងឡាយ កិរិយាប្រព្រឹត្តិមិនស្មើ ពោលគឺមិនប្រព្រឹត្តិតាមធម៌ ដោយកាយមាន ៣ ប្រការ តើដូចម្តេចខ្លះ ។ ម្នាលគហបតិទាំងឡាយ បុគ្គលពួកខ្លះ ក្នុងលោកនេះ ជាអ្នកសម្លាប់ សត្វ ជាមនុស្សអាក្រក់ មានបាតដៃប្រឡាក់ដោយឈាម មានចិត្តបោះជាប់ក្នុងការ សម្លាប់សត្វ ជាអ្នកមិនមានសេចកី្តអៀនខ្មាស មានចិត្តមិនអាសូរចំពោះពួកសត្វ ទាំងអស់ ។ មួយទៀត ជាអ្នកកាន់យកនូវវត្ថុដែលគេមិនបានឲ្យ ដូចជាគ្រឿងឧបករណ៍ គឺសម្បតិ្តនៃបុគ្គលដទៃណាដែលគេទុកក្នុងស្រុកកី្ត ទុកក្នុងព្រៃកី្ត ជាអ្នកកាន់យកគ្រឿង ឧបករណ៍ដែលគេមិនបានឲ្យនោះ ដោយចំណែកនៃចិត្តលួច ។ មួយទៀត ជាអ្នកប្រព្រឹត្ត ក្នុងកាមទាំងឡាយ ដូចជាស្រ្តីទាំងឡាយណាគឺស្រ្តីដែលមាតារក្សា ដែលបិតារក្សា ដែលញាតិរក្សា ដែលបងប្អូនប្រុសរក្សា ដែលបងប្អូនស្រីរក្សា ដែលញាតិរក្សា ដែលមាន ស្វាមីដែលប្រកបដោយអាជ្ញា ដោយហោចទៅ សូម្បីតែស្ត្រីដែលបុរសបំពាក់ កម្រង​ផ្កាឲ្យ ជាអ្នកដល់នូវការប្រព្រឹត្តកន្លង ក្នុងស្រ្តីទាំងឡាយដែលមានសភាព ដូច្នោះ ។ ម្នាលគហបតិទាំងឡាយ កិរិយាប្រព្រឹត្តមិនស្មើ ពោលគឺមិនប្រព្រឹត្តិតាមធម៌ ដោយកាយមាន ៣ ប្រការ យ៉ាងនេះឯង ។ ម្នាលគហបតិទាំងឡាយ កិរិយាប្រព្រឹត្តិ មិនស្មើ ពោលគឺមិនប្រព្រឹត្តិតាមធម៌ ដោយវាចាមាន ៤ ប្រការ តើដូចម្តេចខ្លះ ។ ម្នាល គហបតិទាំងឡាយ បុគ្គលពួកមួយក្នុងលោកនេះ ជាអ្នកពោលពាក្យកុហក ទោះបីឋិត នៅក្នុងរោងកី្ត ឋិតនៅក្នុងបរិស័ទកី្ត ឋិតនៅក្នុងកណ្តាញាតិកី្ត ឋិតនៅ​កណ្តាលសេនីក្តី ឋិតនៅកណ្តាលរាជត្រកូលកី្ត គេនាំទៅធ្វើជាសាក្សី ហើយសួរថា នែបុរសដ៏ចម្រើន ចូរអ្នកមកនេះ បើអ្នកដឹងហេតុណា ចូរនិយាយហេតុនោះ ។ បុរសនោះ កាលមិនដឹង និយាយថា ខ្ញុំដឹង ឬកាលដឹង និយាយថា ខ្ញុំមិនដឹង កលមិនឃើញ និយាយថា ខ្ញុំឃើញ ឬ កាលឃើញ និយាយថា ខ្ញុំមិនឃើញ ។ ជាអ្នកពោលពាក្យកុហកទាំងដឹងខ្លួន ព្រោះ ហេតុខ្លួនកី្ត ព្រោះហេតុអ្នកដទៃកី្ត ព្រោះហេតុសំណូកគឺអាមិសៈបនិ្តចបន្តួចកី្ត ។ មួយ ទៀត ជាអ្នកពោលនូវពាក្យ ញុះញង់ គឺឮពាក្យអំពីសំណាក់ជននេះ ហើយនាំទៅប្រាប់ ជនឯណោះ ដើម្បីនឹងបំបែកជនទាំងនេះ ឮពាក្យអំពីជនឯណោះ ហើយនាំយកមក ប្រាប់ជននេះ ដើម្បីបំបែកជនឯណោះ ជាអ្នកបំបែកនូវពួកជនដែល​ព្រមព្រៀងគ្នាផង ជាអ្នកជម្រុលពួកជន ដែលបែកគ្នាហើយផង ជាអ្នកត្រេកអរតែក្នុង​ពួកមានតម្រេក ក្នុងពួក ជាអ្នករីករាយតែក្នុងពួក ជាអ្នកពោលនូវវាចាដែលធ្វើឲ្យប្រកាន់ពួក ដូច្នេះឯង ។ មួយទៀត ជាអ្នកពោលពាក្យអាក្រក់ គឺវាចាណាទ្រគោះ ខ្មោះខ្មួរ រោលរាល ស្ទាក់ដំណើរជនដទៃ ជាវាចាជិតនឹងសេចកី្តក្រោធ មិនប្រព្រឹត្តិទៅដើម្បីសមាធិបាន ហើយជាអ្នកពោលនូវវាចា មានសភាពដូច្នោះ ។ មួយវិញទៀត ជាអ្នកពោលនូវពាក្យ មិនមានប្រយោជន៍ ពោលពាក្យខុសកាល ពោលនូវពាក្យមិនពិត ពោលពាក្យមិនមែន ជាអត្ថ ពោលពាក្យមិនមែនជាធម៌ ពោលពាក្យមិនមែនជាវិន័យ ពោលពាក្យដែល មិនគួរតាំងទុក ក្នុងហឫទ័យ ខុសកាល ប្រាសចាកគ្រឿងអាង ជាពាក្យដែលមិនមាន ទីបំផុត មិនប្រកបដោយប្រយោជន៍ ។ ម្នាលគហបតីទាំងឡាយ កិរិយាប្រព្រឹត្តិមិនស្មើ ពោលគឺមិនប្រព្រឹត្តិតាមធម៌ ដោយវាចាមាន ៤ ប្រការ ដូច្នេះឯង ។ ម្នាលគហបតិ​ទាំងឡាយ កិរិយាប្រព្រឹត្តិមិនស្មើ ពោលគឺមិនប្រ ព្រឹត្តិតាមធម៌ ដោយចិត្ត មាន ៣ ប្រការ តើដូចម្តេចខ្លះ ។ ម្នាលគហបតិទាំងឡាយ បុគ្គលពួកមួយ ក្នុងលោកនេះច្រើន ដោយ អភិជ្ឈា គយគន់នូវគ្រឿងឧបករណ៍ ដែលជាសម្បតិ្តនៃបុគ្គលដទៃ ដោយគិតថា ឱហ្ន៎ គ្រឿងឧបករណ៍ដែលជាសម្បត្តិនៃបុគ្គលដទៃណា គ្រឿងឧបករណ៍នោះ គប្បីបានមក អាត្មាអញ ។ មួយទៀត ជាអ្នកមានចិត្តព្យាបាទ មានតម្រិះក្នុងចិត្ត ដែលទោសប្រទូស្ត ហើយថា សត្វទាំងឡាយចូរលំបាកខ្លះ ចូរស្លាប់ខ្លះ ចូរវិនាសសាបសូន្យទៅខ្លះ ដែលថា កុំឲ្យវិនាសកុំឲ្យមានឡើយ ។ មួយវិញទៀត ជាអ្នកមានគំនិតយល់ខុស ឃើញនូវ សេចកី្តវិបរិតថា ទានដែលបុគ្គលឲ្យហើយមិនមានផល ការបូជាធំមិនមានផល ការបូជា តូច​​ក៏មិនមានផល ផលវិបាកនៃកុសលាកុសលកម្ម ដែលសត្វធ្វើល្អនឹងអាក្រក់ មិនមាន លោកនេះមិនមាន លោកខាងមុខមិនមាន មាតាមិនមានគុណ បិតាមិនមាន គុណ សត្វទាំងឡាយជាឱបបាតិកៈមិនមាន ពួកសមណព្រាហ្មណ៍ក្នុងលោក ជាអ្នក ព្រមព្រៀងគ្នា ប្រតិបតិ្តដោយត្រឹមត្រូវ ធ្វើឲ្យជាក់ច្បាស់ដោយខ្លួនឯង នូវលោកនេះនឹង លោកខាងមុខ ហើយសម្តែង ក៏មិនមាន ។ ម្នាលគហបតិទាំងឡាយ កិរិយាប្រព្រឹត្តិ​មិនស្មើ ពោលគឺមិនប្រព្រឹត្តិតាមធម៌ ដោយចិត្តមាន ៣ ប្រការ យ៉ាងនេះឯង ។ ម្នាលគហបតិទាំងឡាយ សត្វទាំងឡាយពួកខ្លះក្នុងលោកនេះ លុះបែកធ្លាយរាងកាយ ខាងមុខបន្ទាប់អំពីមរណៈ ចូរទៅកាន់អបាយ ទុគ្គតិ វិនិបាត នរក យ៉ាងនេះ ព្រោះហេតុ ប្រព្រឹត្តិមិនស្មើ ពោលគឺមិនប្រព្រឹត្តិតាមធម៌ យ៉ាងនេះឯង ។</p>
        <p><a class='ref km' id='km១២៥' href='#km១២៥'>១២៥</a>ម្នាលគហបតិទាំងឡាយ កិរិយាប្រព្រឹត្តិស្មើ ពោលគឺប្រព្រឹត្តិតាម ធម៌ដោយកាយ មាន ៣ ប្រការ ។ កិរិយាប្រព្រឹត្តិស្មើពោលគឺប្រព្រឹត្តិតាមធម៌ ដោយ វាចាមាន ៤ ប្រការ ។ កិរិយាប្រព្រឹត្តិស្មើពោលគឺប្រព្រឹត្តិតាមធម៌ដោយ ចិត្ត មាន ៣ ប្រការ ។ ម្នាលគហបតិទាំងឡាយ កិរិយាប្រព្រឹត្តិស្មើ ពោលគឺ ប្រព្រឹត្តិតាមធម៌ដោយ កាយ មាន ៣ ប្រការ តើដូចម្តេច ។ ម្នាលគហបតិទាំង ឡាយ បុគ្គលពួកមួយក្នុងលោក នេះ លះបង់បាណាតិបាត វៀរចាកស្រឡះបាណាតិបាត ជាអ្នកដាក់ចុះនូវអាជ្ញា ដាក់ចុះនូវសាស្ត្រាវុធ ប្រកបដោយសេចកី្តខ្មាស ដល់នូវមេត្តាចិត្ត ជាអ្នកអនុគ្រោះ ដោយប្រយោជន៍ ចំពោះពួកសត្វទាំងអស់ ។ ជាអ្នកលះបង់នូវអទិន្នាទាន វៀរស្រឡះ ចាកអទិន្នាទាន ដូចជាគ្រឿង ឧបករណ៍គឺសម្បត្តិនៃបុគ្គលណា ដែលទុកក្នុងស្រុកកី្ត ទុកក្នុងព្រៃកី្ត ក៏ជាអ្នកមិនកាន់យកវត្ថុ ដែលគេមិនបានឲ្យនោះ ដោយចំណែកនៃចិត្តលួច ឡើយ ។ ជាអ្នកលះបង់នូវកាមេសុមិច្ឆាចារ វៀរចាកស្រឡះចាកកាមេសុមិច្ឆាចារ ទោះបីស្រ្តីណា ដែលមាតារក្សា បិតារក្សា មាតាបិតារក្សា បងប្អូនប្រុសរក្សា បងប្អូនស្រីរក្សា ញាតិរក្សា មានស្វាមី ប្រកបដោយអាជ្ញា ដោយហោចទៅ សូម្បីស្រី្ត ដែលបុរសបំពាក់កម្រងផ្កាឲ្យ ក៏ជាអ្នកមិនដល់ការប្រព្រឹត្តកន្លង ក្នុងស្ត្រីទាំងឡាយ មានសភាពដូច្នោះឡើយ ។ ម្នាលគហបតិទាំងឡាយ កិរិយាប្រព្រឹត្តិស្មើ ពោលគឺប្រព្រឹត្តិ តាមធម៌ដោយកាយ មាន ៣ ប្រការដូច្នោះឯង ។ ម្នាលគហបតិទាំងឡាយ កិរិយា ប្រព្រឹត្តិស្មើ ពោលគឺប្រព្រឹត្តិតាមធម៌ដោយវាចា មាន ៤ ប្រការ តើដូចម្តេចខ្លះ ។ ម្នាលគហបតិទាំងឡាយ បុគ្គលពួកមួយក្នុង លោកនេះ លះបង់នូវមុសាវាទ វៀរស្រឡះ ចាកមុសាវាទ ទោះបីឋិតនៅក្នុង រោងកី្ត ឋិតនៅក្នុងបរិស័ទកី្ត ឋិតនៅកណ្តាលញាតិកី្ត ឋិតនៅកណ្តាលសេនីយកី្ត ឋិតនៅក្នុងកណ្តាលរាជត្រកូលកី្ត គេនាំទៅធ្វើសាក្សីហើយ សួរថា នែបុរសដ៏ចម្រើន ចូរអ្នកមកនេះ បើអ្នកដឹងហេតុណា ចូរនិយាយប្រាប់ហេតុនោះ​ដូច្នេះកី្ត ។ បុរសនោះ កាលមិនដឹង និយាយថា ខ្ញុំមិនដឹង ឬកាលដឹង ក៏និយាយថា ខ្ញុំដឹង កាលមិនឃើញ និយាយថា ខ្ញុំមិនឃើញ ឬកាលឃើញ ក៏និយាយថា ខ្ញុំឃើញ ។ ជាអ្នកមិនពោលនូវពាក្យកុហកទាំងដឹងខ្លួនដូច្នេះ ព្រោះហេតុខ្លួនកី្ត ព្រោះហេតុអ្នកដទៃកី្ត ព្រោះហេតុតែសំណូក គឺអាមិសៈបនិ្តចបន្តួចកី្ត ។ មួយវិញទៀត ជាអ្នកលះបង់នូវ បិសុណវាចា វៀរស្រឡះចាកបិសុណវាចា គឺឮពាក្យអំពីជននេះ ហើយមិននាំទៅ ប្រាប់ជនឯណោះ ដើម្បីនឹងបំបែកជនទាំងនេះផង ឮពាក្យអំពីជនឯណោះហើយ មិននាំមកប្រាប់ជនទាំងនេះ ដើម្បីនឹងបំបែកជនឯណោះផង ជាអ្នកផ្សះផ្សារនូវពួកជន ដែលបែកគ្នាផង ជាអ្នកទំនុកបម្រុងនូវពួកជន ដែលព្រមព្រៀងគ្នាស្រាប់ហើយផង ជាអ្នកត្រេកអរតែក្នុងសេចកី្តព្រមព្រៀងគ្នា ជាអ្នកមានតម្រេកតែក្នុងសេចកី្តព្រម ព្រៀងគ្នា អ្នករីករាយតែក្នុងសេចកី្តព្រមព្រៀងគ្នា ដោយប្រការដូច្នេះ ។ ជាអ្នកលះបង់ នូវផរុសវាចា វៀរចាកស្រឡះផរុសវាចា គឺវាចាណាមិនមានទោស ជាសុខដល់ ត្រចៀក គួរឲ្យកើតសេចកី្តស្រឡាញ់ ចូលទៅកាន់ហឫទ័យ ជាវាចាអ្នកបូរី ជាទី ស្រឡាញ់ដល់ជនច្រើន ជាទីពេញចិត្តដល់ជនច្រើន ជាអ្នកពោលនូវវាចាមានសភាព ដូច្នោះ ។ ជាអ្នកលះបង់នូវសម្ផប្បលាបៈ វៀរស្រឡះចាកសម្ផប្បលាបៈ ពោលពាក្យត្រូវ តាមកាល ពោលពាក្យពិត ពោលពាក្យដែលជាអត្ថៈ ពោលពាក្យដែលជាធម៌ ពោល ពាក្យជាវិន័យ ពោលពាក្យដែលគួរឲ្យតាំងទុក ក្នុងហឫទ័យ ត្រូវតាមកាល ប្រកប ដោយគ្រឿងអាង ជាវាចាមានទីបំផុត ប្រកបដោយប្រយោជន៍ ។ ម្នាលគហបតិទាំង ឡាយ កិរិយាប្រព្រឹត្តិស្មើ ពោលគឺប្រព្រឹត្តិតាមធម៌ ដោយវាចា មាន ៤ ប្រការ យ៉ាងនេះ ឯង ។ ម្នាលគហបតិទាំងឡាយ កិរិយាប្រព្រឹត្តស្មើ ពោលគឺប្រពឹ្រត្តិ តាមធម៌ដោយចិត្ត មាន ៣ ប្រការដូចម្តេចខ្លះ ។ ម្នាលគហបតិទាំងឡាយ បុគ្គលពួកមួយក្នុងលោកនេះ មិនច្រើន ដោយអភិជ្ឈា គ្រឿងឧបករណ៍ដែលជាសម្បត្តិ នៃបុគ្គលដទៃណា ក៏មិនគយ គន់នូវ គ្រឿងឧបករណ៍នោះថា ឱហ្ន៎ គ្រឿងឧបករណ៍ដែលជាសម្បតិ្តនៃបុគ្គលដទៃណា គ្រឿង ឧបករណ៍នោះ គប្បីបានមកអាត្មាអញ ដូច្នេះឡើយ ។ មួយទៀត ជាអ្នកមាន ចិត្តមិនព្យាបាទ មានតម្រិះក្នុងចិត្តដែលទោសមិនប្រទូស្តហើយថា សត្វទាំងឡាយចូរ​កុំមានពៀរ កុំមានព្យាបាទ កុំមានទោស រក្សាខ្លួនឲ្យបានសេចកី្តសុខចុះ ។ មួយវិញទៀត ជាអ្នកមាន គំនិតយល់ត្រូវ ឃើញនូវសេចកី្តមិនវិបរិតថា ទានដែលបុគ្គល ឲ្យហើយមាន ផល ការបូជាធំមានផល ការបូជាតូចមិនមានផល ផលវិបាកនៃកុសលាកុសលកម្ម ដែលសត្វធ្វើល្អ និងអាក្រក់មាន លោកនេះមានលោក ខាងមុខមាន មាតាមានគុណ បិតាមានគុណ សត្វដែលជាឱបបាតិកៈកំណើត មានពួកសមណព្រាហ្មណ៍ក្នុងលោក ជាអ្នកព្រមព្រៀង ប្រតិបតិ្តដោយត្រឹមត្រូវ ធ្វើឲ្យជាក់ច្បាស់ដោយប្រាជ្ញាចំពោះខ្លួនឯង នូវលោកនេះនិងលោកខាងមុខហើយប្រកាសក៏មាន ។ ម្នាលគហបតិទាំងឡាយ កិរិយា ប្រព្រឹត្តស្មើ ពោលគឺប្រតិបត្តិតាមធម៌ដោយចិត្ត មាន ៣ ប្រការ យ៉ាងនេះឯង ។ ម្នាលគហបតិ ទាំងឡាយ សត្វទាំងឡាយ ពួកខ្លះក្នុងលោកនេះ បែកធ្លាយរាងកាយ ខាងមុខបន្ទាប់អំពីមរណៈចូលទៅកាន់សុគតិសួគ៌​ ទេវលោក យ៉ាងនេះ ព្រោះហេតុតែ កិរិយាប្រព្រឹត្តិស្មើ ពោលគឺប្រព្រឹត្តិតាមធម៌ យ៉ាងនេះឯង ។</p>
        <p><a class='ref km' id='km១២៦' href='#km១២៦'>១២៦</a>ម្នាលគហបតិទាំងឡាយ បុគ្គលប្រព្រឹត្តិស្មើ ពោលគឺប្រព្រឹត្តិតាមធម៌ បើប្រាថ្នាថា ឱខ្លួនអាត្មាអញ លុះទំលាយរាងកាយខាងមុខបន្ទាប់អំពីមរណៈ សូមឲ្យ បានទៅកើតជាមួយនឹងពួកខត្តិយមហាសាល ការណ៍ដែលបុគ្គល ប្រាថ្នាបែបនេះក៏នឹង​បានសម្រេច ព្រោះបុគ្គលនោះ លុះទំលាយរាយកាយ ខាងមុខបន្ទាប់អំពីមរណៈ ក៏បានទៅកើតជាមួយនឹងពួកខត្តិយមហាសាល​មែន សេចកី្តនោះ ព្រោះហេតុដូចម្តេច ព្រោះហេតុថា បុគ្គលនោះជាអ្នកប្រព្រឹត្តិស្មើ ពោលគឺប្រព្រឹត្តិតាមធម៌ ។ ម្នាលគហបតិ ទាំងឡាយ បុគ្គលប្រព្រឹត្តិស្មើ ពោលគឺប្រព្រឹត្តិតាមធម៌ បើប្រាថ្នាថា ឱ ខ្លួនអាត្មាអញ លុះទំលាយ រាងកាយ ខាងមុខបន្ទាប់អំពីមរណៈ សូមឲ្យបានទៅកើតជាមួយនឹងពួក ព្រាហ្មណ៍មហាសាល ។បេ។ កើតជាមួយនឹងគហបតិមហាសាល ការណ៍ដែលបុគ្គល ប្រាថ្នាបែបនេះ ក៏នឹងបានសម្រេច ព្រោះថាបុគ្គលនោះ លុះទំលាយរាយកាយខាងមុខ បន្ទាប់អំពីមរណៈ ក៏បានទៅកើតជាមួយនឹងពួកគហបតិមហាសាលមែន សេចកី្តនោះ ព្រោះហេតុដូចម្តេច ព្រោះហេតុថា បុគ្គលនោះជាអ្នកប្រព្រឹត្តិស្មើ ពោលគឺប្រព្រឹត្តិតាម ធម៌ ។ ម្នាលគហបតិទាំងឡាយ បុគ្គលប្រព្រឹត្តិស្មើ ពោលគឺប្រព្រឹត្តិតាមធម៌ បើប្រាថ្នាថា ឱ ខ្លួនអាត្មាអញ លុះទំលាយរាងកាយខាងមុខបន្ទាប់អំពីមរណៈ សូមឲ្យបានទៅកើត ជាមួយនឹងពួកទេវតា ក្នុងជាន់ចាតុម្មហារាជិកា ការណ៍ដែល បុគ្គលប្រាថ្នាបែបនេះ ក៏នឹងបានសម្រេច ព្រោះបុគ្គលនោះ លុះបែកធ្លាយរាយកាយ ខាងមុខបន្ទាប់អំពីមរណៈ ក៏បានទៅកើតជាមួយនឹងពួកទេវតា ក្នុងជាន់ចាតុកម្មហារាជិកាមែន សេចកី្តនោះ ព្រោះហេតុដូចម្តេច ព្រោះហេតុថា បុគ្គលនោះ ជាអ្នកប្រព្រឹត្តិស្មើ ពោលគឺប្រព្រឹត្តិតាម ធម៌ ។ ម្នាលគហបតិទាំងឡាយ បុគ្គលប្រព្រឹត្តិស្មើ ពោលគឺប្រព្រឹត្តិតាមធម៌ បើប្រាថ្នាថា ឱ ខ្លួនអាត្មាអញ លុះទំលាយរាងកាយខាងមុខបន្ទាប់អំពីមរណៈ សូមឲ្យបានទៅកើត ជាមួយនឹងពួកទេវតាក្នុងជាន់តាវតិ្តវង្ស ។បេ។ ពួកជាន់យាមៈ... ពួកទេវតាជាន់តុសិត... ពួកទេវតាជាន់និម្មានរតី... ពួកទេវតាជាន់បរនិមិ្មតវសវតី្ត... ពួកទេវតាជាន់ ព្រហ្មកាយិកា ការណ៍ដែលបុគ្គលប្រាថ្នាបែបនេះ ក៏នឹងបានសម្រេច ព្រោះថា បុគ្គលនោះ លុះបែកធ្លាយ រាយកាយខាងមុខបន្ទាប់អំពីមរណៈ ក៏បានទៅកើត ជាមួយនឹងពួកទេវតា ជាន់ព្រហ្មកា-យិកាមែន សេចកី្តនោះ ព្រោះហេតុដូចម្តេច ព្រោះហេតុថា បុគ្គលនោះជា អ្នកប្រព្រឹត្តិស្មើ ពោលគឺប្រព្រឹត្តិតាមធម៌ ។ ម្នាលគហបតិទាំងឡាយ បុគ្គលប្រព្រឹត្តិស្មើ ពោលគឺប្រព្រឹត្តិ តាមធម៌ បើប្រាថ្នាថា ឱ ខ្លួនអាត្មាអញ លុះបែកធ្លាយរាងកាយខាង មុខបន្ទាប់អំពី មរណៈ សូមឲ្យបានទៅកើតជាមួយនឹងពួកទេវតាជាន់អាភា ការណ៍ដែល បុគ្គលប្រាថ្នា បែបនេះ ក៏នឹងបានសម្រេច ព្រោះបុគ្គលនោះ លុះបែកធ្លាយរាយកាយ ខាងមុខបន្ទាប់ អំពីមរណៈ ក៏បានទៅកើតជាមួយនឹងពួកទេវតាជាន់អាភាមែន សេចកី្តនោះ ព្រោះហេតុ ដូចម្តេច ព្រោះហេតុថា បុគ្គលនោះ ជាអ្នកប្រព្រឹត្តិស្មើ ពោលគឺ ប្រព្រឹត្តិតាមធម៌ ។ ម្នាលគហបតិទាំងឡាយ បុគ្គលប្រព្រឹត្តិស្មើ ពោលគឺប្រព្រឹត្តិតាមធម៌ បើប្រាថ្នាថា ឱ ខ្លួនអាត្មាអញ លុះទំលាយរាង កាយខាងមុខបន្ទាប់អំពីមរណៈ សូមឲ្យបានទៅកើតជា មួយនឹងពួកទេវតាជាន់បរិត្តាភា ។បេ។ នឹងពួកទេវតាជាន់អប្បមាណាភា... ពួកទេវតា ជាន់អាភស្សរា... ពួកទេវតាជាន់បរិត្តសុភា... ពួកទេវតាជាន់អប្បមាណសុភា... ពួក ទេវតាជាន់សុភកិណ្ហកា... ពួកទេវតាជាន់វេហប្ផលា... ពួកទេវតាជាន់អវិហា... ពួកទេវតាជាន់អតប្បា... ពួកទេវតាជានសុទស្សា... ពួកទេវតា​ជាន់សុទស្សី... ពួកទេវតា ជាន់អកនិដ្ឋកា... ពួកទេវតាដែលកើតក្នុងអាកាសានញ្ចយតនៈ... ពួកទេវតាដែលកើត ក្នុងវិញ្ញាណញ្ចាយតនៈ... ពួកទេវតាដែលកើតក្នុងជាន់អាកិញ្ចញ្ញាយតនៈ... នឹងពួកទេវតា ដែលកើតក្នុងជាន់នេវសញ្ញានាសញ្ញាយតនៈ... ការណ៍ដែលបុគ្គលប្រាថ្នាបែបនេះ ក៏នឹង បានសម្រេច ព្រោះថាបុគ្គលនោះ លុះបែកធ្លាយ រាយកាយ ខាងមុខបន្ទាប់អំពីមរណៈ ក៏បានទៅកើតជាមួយនឹងពួកទេវតា ដែលកើតក្នុង ជាន់នេវសញ្ញានាសញ្ញាយតនៈមែន សេចកី្តនោះ ព្រោះហេតុដូចម្តេច ព្រោះហេតុថា បុគ្គលនោះ ជាអ្នកប្រព្រឹត្តិស្មើ ពោលគឺ​ប្រព្រឹត្តិតាមធម៌ ។ ម្នាលគហបតិទាំងឡាយ បុគ្គលប្រព្រឹត្តិស្មើ ពោលគឺប្រព្រឹត្តិតាមធម៌ បើប្រាថ្នាថា ឱ ខ្លួនអាត្មាអញសូមអស់អាសវៈទាំងឡាយ ហើយធ្វើឲ្យជាក់ច្បាស់ សម្រេចនូវចេតោវិមុត្តិ បញ្ញាវិមុត្តិ ដែលមិនមានអាសវៈ ដោយប្រាជ្ញាចំពោះខ្លួនឯង ក្នុងបច្ចុប្បន្ននេះ ការណ៍ ដែលបុគ្គល ប្រាថ្នាបែបនេះ ក៏នឹងបានសម្រេច ព្រោះថា បុគ្គលនោះ នឹងអស់ អាសវៈទាំងឡាយ ហើយធ្វើឲ្យជាក់ច្បាស់ សម្រេចនូវចេតោវិមុត្តិ បញ្ញាវិមុត្តិ ដែលមិនមានអាសវៈ ដោយប្រាជ្ញាចំពោះខ្លួនឯង ក្នុងបច្ចុប្បន្នមែន សេចកី្តនោះ ព្រោះហេតុដូចម្តេច ព្រោះហេតុថា បុគ្គលនោះ ជាអ្នកប្រព្រឹត្តិស្មើ ពោល គឺប្រព្រឹត្តិតាមធម៌ ។</p>
        <p><a class='ref km' id='km១២៧' href='#km១២៧'>១២៧</a>កាលបើព្រះមានព្រះភាគ ទ្រង់មានព្រះពុទ្ធដីកាយ៉ាងនេះហើយ ពួកព្រាហ្មណ៍និងគហបតិ អ្នកនៅក្នុងស្រុកសាលៈ បានក្រាបបង្គំទូលព្រះមានព្រះភាគ ដូច្នេះថា បពិត្រព្រះគោតមដ៏ចម្រើន ភាសិតរបស់ព្រះអង្គ ពីរោះណាស់ បពិត្រ ព្រះគោតមដ៏ចម្រើន ភាសិតរបស់ព្រះអង្គ ពីរោះណាស់ បពិត្រព្រះគោតមដ៏ចម្រើន ធម៌ដែលព្រះគោតមដ៏ចម្រើនប្រកាសហើយ ដោយអនេកបរិយាយនេះឯង ( ភ្លឺច្បាស់ ណាស់ ) ដូចជាបុគ្គលផ្ងាររបស់ដែលផ្គាប់ ឬដូចជាបុគ្គលបើកបង្ហាញនូវរបស់ដែល កំបាំង ពុំនោះដូចជាបុគ្គលប្រាប់ផ្លូវដល់មនុស្សវង្វេងទិស ពុំនោះសោតដូចគេទ្រោល ប្រទីបក្នុងទីងងឹត ដោយគិតថា មនុស្សដែលមានភ្នែកមើលឃើញរូបទាំងឡាយបាន យើងទាំងឡាយនេះ សូមដល់នូវព្រះគោតមដ៏ចម្រើនផង នូវព្រះធម៌ផង នូវភិក្ខុសង្ឃផង ជាទីពឹង ទីរឭក តាំងពីថ្ងៃនេះទៅ សូមព្រះគោតមដ៏ចម្រើនទ្រង់ជ្រាបនូវយើងខ្ញុំ ទាំងឡាយ ថាជាឧបាសក អ្នកដល់ នូវទីពឹងស្មើដោយជីវិត ។</p>
        <p>ចប់ សាលេយ្យកសូត្រ ទី ១</p>
        <footer>
            <p>Copyright and other metadata goes here.</p>
        </footer>
    </article>
</body>
</html>