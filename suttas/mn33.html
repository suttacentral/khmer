<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn33' lang='km'>
        <header>
            <ul>
            </ul>
            <h1>មហាគោបាលសូត្រ ទី​ ៣</h1>
        </header>
        <p><a class='ref km' id='km២៣' href='#km២៣'>២៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ ក្នុងវត្តព្រះជេតពន របស់អនាថបិណ្ឌិកសេដ្ឋី ជិតក្រុងសាវតី្ថ ។ ព្រះមានព្រះភាគ ទ្រង់ត្រាស់ហៅភិក្ខុទាំងឡាយ ក្នុងទីនោះថា នែភិក្ខុទាំងឡាយ ។ ឯភិក្ខុទាំងនោះ ទទួលស្តាប់ព្រះពុទ្ធដីកានៃព្រះមានព្រះភាគថា សូមទ្រង់ព្រះមេត្តាប្រោស ។</p>
        <p><a class='ref km' id='km២៤' href='#km២៤'>២៤</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ គង្វាលគោ ប្រកបដោយអង្គទាំងឡាយ ១១​ មិនគួរដើម្បីរក្សានូវហ្វូងគោ មិនគួរដើម្បី ញុំាងហ្វូងគោ​ឲ្យចម្រើនឡើងបានឡើយ អង្គ ១១ តើដូចម្តេចខ្លះ ម្នាលភិក្ខុទាំងឡាយ គង្វាលគោ ក្នុងលោកនេះ ជាអ្នកមិនស្គាល់រូប ( របស់គោ ) ១ មិនឈ្លាសក្នុងលក្ខណៈ គឺភិនភាគ​ស្លាកស្នាម ១ មិនឆ្កើះពងរុយត្រង់ដំបៅគោ ១ មិនបិទដំបៅ ១ មិនបំពក់ភ្នក់ ១ មិនស្គាល់កំពង់ទឹក ១​ មិនដឹងថាគោបានផឹកទឹកហើយឬនៅឡើយ ១ មិនស្គាល់ផ្លូវ ១ មិនឈ្លាសក្នុងកន្លែងឃ្វាលគោ ១ រូតទឹកដោះមិនឲ្យសល់ ១ គោឧសភទាំងឡាយណា ជាបិតា ( បា ) របស់គោជាបរិនាយក ( មេហ្វូង ) របស់គោ មិនបូជានូវ​គោឧសភ ទាំងនោះ ដោយគ្រឿងបូជាដ៏ក្រៃលែង ១ ម្នាលភិក្ខុទាំងឡាយ គង្វាលគោ​ប្រកបព្រម ដោយអង្គ​ទាំង ១១ នេះឯង មិនគួរ ដើម្បីរក្សានូវហ្វូងគោ មិនគួរដើម្បីញុំាង​ហ្វូងគោ ឲ្យចម្រើនន​ឡើយ យ៉ាងណាមិញ ម្នាលភិក្ខុទាំងឡាយ ភិក្ខុប្រកបព្រមដោយអង្គ ទាំងឡាយ ១១ ក៏មិនគួរដើម្បីដល់នូវសេចកី្តចម្រើន លូតលាស់ ពេញទូលាយ ក្នុង ធម៌វិន័យនេះ ក៏ដូច្នោះដែរ អង្គទាំង ១១ តើដូចម្តេចខ្លះ ម្នាលភិក្ខុទាំងឡាយ ភិក្ខុក្នុង សាសនានេះ ជាអ្នកមិនស្គាល់រូប ១ មិនឈ្លាសក្នុងលក្ខណៈ ១ មិនឆ្កើះពងរុយ ១ មិនបិទដំបៅ ១ មិនបំពក់ភ្នក់ ១ មិនកំពង់ទឹក ១ មិនដឹងថាខ្លួនបានផឹកហើយឬនៅឡើយ ១ មិនស្គាល់ផ្លូវ ១ មិនឈ្លាសកន្លែងគោចរ ១ រូតយកទេយ្យវត្ថុមិនឲ្យនៅសល់ ១ ភិក្ខុទាំងឡាយណា​ជាថេរៈ ជាអ្នកដឹងនូវរាត្រី ជាអ្នកបួសយូរអង្វែង ជាបិតារបស់សង្ឃ ជាសង្ឃបរិនាយក​មិនបានបូជា នូវភិក្ខុជាថេរៈទាំងនោះ ដោយការបូជាដ៏ក្រៃលែង ១។</p>
        <p><a class='ref km' id='km២៥' href='#km២៥'>២៥</a>ម្នាលភិក្ខុទាំងឡាយ ភិក្ខុអ្នកមិនស្គាល់រូប តើដូចម្តេច ។ ម្នាលភិក្ខុ ទាំងឡាយ ភិក្ខុក្នុងសាសនានេះ មិនដឹងច្បាស់តាមពិតថា រូបឯណានីមួយ រូបទាំងអស់ ( នោះ ) គឺមហាភូតរូបទាំង ៤ ផង ឧបាទាយរូបដែលអាស្រ័យនឹងមហាភូតរូបទាំង ៤ ផង ម្នាលភិក្ខុទាំងឡាយ ភិក្ខុអ្នកមិនស្គាល់រូប យ៉ាងនេះឯង ។ ម្នាលភិក្ខុទាំងឡាយ ភិក្ខុអ្នក មិនឈ្លាសក្នុងលក្ខណៈតើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ មិន ស្គាល់ច្បាស់តាមពិតថា បុគ្គលពាលមានអំពើជាលក្ខណៈ បណិ្ឌតមានអំពើជាលក្ខណៈ ម្នាលភិក្ខុទាំងឡាយ ភិក្ខុអ្នកមិនឈ្លាសក្នុងលក្ខណៈយ៉ាងនេះឯង ។ ម្នាលភិក្ខុទាំង​ឡាយ ភិក្ខុអ្នកមិនបានឆ្កើះពងរុយ តើដូចម្តេច ។ ម្នាលភិក្ខុទាំងឡាយ ភិក្ខុក្នុង សាសនានេះ ញុំាងកាមវិតក្កៈ ដែលកើតឡើងហើយ ឲ្យអាស្រ័នៅ ( ក្នុងសន្តាន ) មិនលះបង់ មិន បន្ទោបង់ មិនធ្វើឲ្យវិនាសទៅ មិនឲ្យសាបសូន្យទៅ ញុំាងព្យាបាទវិតក្កៈ ដែលកើតឡើង ហើយ ។បេ។ ញុំាងវិហិង្សាវិតក្កៈដែលកើតហើយ ។បេ។ ញុំាង​អកុសលធម៌ដ៏​លាមក ទាំងឡាយ ដែលកើតឡីងរឿយ ៗ ឲ្យអាស្រ័យនៅ ( ក្នុងសន្តាន ) មិនលះបង់ មិនបន្ទោបង់ មិនធើ្វឲ្យវិនាសទៅ មិនឲ្យសាបសូន្យទៅ ម្នាលភិក្ខុទាំងឡាយ ភិក្ខុមិនឆ្កឹះពងរុយចេញ យ៉ាងនេះឯង ។ ម្នាលភិក្ខុទាំងឡាយ ភិក្ខុអ្នកមិនបិទដំបៅ តើដូចម្តេច ។ ម្នាលភិក្ខុ ទាំងឡាយ ភិក្ខុក្នុងសាសនានេះ ឃើញនូវរូបដោយភ្នែក ហើយកាន់​យកនូវនិមិត្ត កាន់ យកនូវអនុព្យញ្ជនៈ អកុសលធម៌ដ៏លាមកទាំងឡាយ គឺអភិជ្ឈាននិងទោមនស្ស គប្បី ជាប់តាមភិក្ខុជាអ្នកមិនសង្រួមនូវឥន្ទ្រិយគឺភ្នែកនុ៎ះ ដែលមានការមិន សង្រួម នូវឥន្ទ្រិយ គឺភ្នែកណាជាហេតុ ក៏មិនបានប្រតិបត្តិ ដើម្បីសង្រួមនូវឥន្ទ្រិយគឺភ្នែកនោះ មិនរក្សានូវ​ឥន្ទ្រិយគឺភ្នែក មិនដល់នូវការសង្រួមនូវឥន្ទ្រិយ គឺភ្នែក ស្តាប់នូវសំឡេងដោយត្រចៀក...​ ហិតក្លិនដោយច្រមុះ... ទទួលរស ដោយអណ្តាត... ពាល់ត្រូវនូវផោដ្ឋពា្វរម្មណ៍ដោយ កាយ... ដឹងច្បាស់នូវធម៌ដោយចិត្ត ហើយកាន់យកនូវនិមិត្ត កាន់យកនូវអនុព្យញ្ជនៈ អកុសលធម៌ដ៏ លាមកទាំងឡាយគឺអភិជ្ឈាននឹង ទោមនស្ស គប្បីជាប់តាមនូវភិក្ខុជា​អ្នកមិន សង្រួមនូវឥន្ទ្រិយគឺចិត្តនុ៎ះ ដែលមានការមិន សង្រួមនូវឥន្ទ្រិយគឺចិត្តណា​ជាហេតុ ក៏មិនប្រតិបត្តិដើម្បីសង្រួមនូវឥន្ទ្រិយគឺចិត្តនោះ មិនរក្សានូវឥន្ទ្រិយគឺចិត្ត មិនដល់​នូវការសង្រួមក្នុងឥន្ទ្រិយគឺចិត្ត ម្នាលភិក្ខុទាំងឡាយ ភិក្ខុអ្នកមិនបានបិទដំបៅ យ៉ាងនេះ ឯង ។ ម្នាលភិក្ខុទាំងឡាយ ភិក្ខុអ្នកមិនបំពក់ភ្នក់ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះមិនសម្តែងធម៌ដែលខ្លួនបាន ស្តាប់មកយ៉ាងណា បានរៀនមកយ៉ាង ណាដោយពិស្តារ ដល់ជនទាំងឡាយដទៃ ម្នាលភិក្ខុទាំងឡាយ ភិក្ខុអ្នកមិនបំពក់ភ្នក់ យ៉ាងនេះឯង ។ ម្នាលភិក្ខុទាំងឡាយ ភិក្ខុមិនស្គាល់កំពង់ទឹក តើដូចម្តេច ។ ម្នាលភិក្ខុ ទាំងឡាយ ភិក្ខុនៅក្នុងសាសនានេះ មិនចូលទៅរកពួកភិក្ខុដែលជាពហុស្សូត ចេះចាំ ក្នុងគម្ពីរនិកាយ ទ្រទ្រង់ធម៌ ទ្រទ្រង់វិន័យ ទ្រទ្រង់មាតិកាហើយសាកសួរ ប្រឹក្សាម្តង ម្កាលដូច្នេះថា បពិត្រលោកម្ចាស់ ដ៏ចម្រើន ព្យញ្ជនៈនេះត្រូវរៀង ដូចម្តេច សេចកី្តនៃ ភាសិត​នេះដូចម្តេច ឯលោកដ៏មានអាយុទាំងនោះ ក៏មិនបានបើកចេញ នូវសេចក្តីកំបាំង ផងមិនបានធ្វើនូវសេចក្តីដែល ជ្រៅឲ្យរាក់ងាយផង មិនបានបន្ទោបង់នូវសេចក្តីសង្ស័យ ក្នុងធម៌ទាំងឡាយ ដែលជាទីតាំងនៃសេចកី្តសង្ស័យច្រើនប្រការផង ដល់ភិក្ខុនោះ ម្នាលភិក្ខុទាំងឡាយ ភិក្ខុមិនស្គាល់កំពង់ទឹក យ៉ាងនេះឯង ។ ម្នាលភិក្ខុទាំងឡាយ ភិក្ខុមិនដឹងថាខ្លួន បានផឹកទឹកហើយឬនៅឡើយ តើដូចម្តេច ។ ម្នាលភិក្ខុទាំងឡាយ ភិក្ខុក្នុង សាសនានេះកាលបើគេកំពុង សម្តែងធម៌វិន័យ ដែលតថាគតប្រកាសហើយ ក៏មិនបាននូវសេចកី្តត្រេកអរក្នុងអត្ថ មិនបាននូវសេចកី្តត្រេកអរក្នុងធម៌ មិនបាននូវ បាមោជ្ជៈដែលប្រកបដោយធម៌ ម្នាលភិក្ខុ ទាំងឡាយ ភិក្ខុមិនដឹងថាខ្លួនបាន ផឹកហើយឬ នៅឡើយ យ៉ាងនេះឯង ។​ ម្នាលភិក្ខុទាំងឡាយ ភិក្ខុមិនស្គាល់ផ្លួវ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនេះ មិនស្គាល់ច្បាស់នូវផ្លូវប្រកបដោយអង់៨ ដ៏ប្រសើរតាមសេចក្តីពិត ម្នាលភិក្ខុទាំងឡាយ ភិក្ខុមិនស្គាល់ផ្លួវ យ៉ាងនេះឯង ។ ម្នាលភិក្ខុទាំងឡាយ ភិក្ខុមិនឈ្លាសក្នុងកន្លែងគោចរ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ មិនបានស្គាល់ច្បាស់ នូវសតិប្បដ្ឋាន ៤ តាមសេចក្តីពិត ម្នាលភិក្ខុ​ទាំងឡាយ ភិក្ខុមិនឈ្លាសក្នុង កន្លែងគោចរ យ៉ាងនេះឯង ។ ម្នាលភិក្ខុទាំងឡាយ ភិក្ខុអ្នក​រូតយកទេយ្យវត្ថុមិនឲ្យនៅសល់ តើដូចម្តេច ។ ម្នាលភិក្ខុទាំងឡាយ មានពួកគហបតី ដែលមានសទ្ធា បាននាំយកចីវរ បិណ្ឌបាត សេនាសនៈ​ និងគិលានប្បច្ចយភេសជ្ជបរិក្ខារ មកបវារណាចំពោះភិក្ខុក្នុងសាសនានេះហើយ ភិក្ខុមិនស្គាល់ប្រមាណក្នុងការទទួល បច្ច័យទាំងនោះ ម្នាលភិក្ខុទាំងឡាយ ភិក្ខុអ្នករូតយកទេយ្យវត្ថុមិនឲ្យនៅសល់ យ៉ាងនេះ ឯង ។ ម្នាលភិក្ខុទាំងឡាយ ភិក្ខុមិនបូជាពួកភិក្ខុជាថេរៈ ដឹងនូវរាត្រី បួសយូរអងែ្វង ជាបិតារបស់សង្ឃ ជាសង្ឃបរិនាយក ដោយការបូជាដ៏ក្រៃលែង តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ​ មិនបានតំកល់មេត្តាកាយកម្ម ក្នុងទីចំពោះមុខ នឹងទីកំបាំងមុខ មិនតំកល់មេត្តាវចីកម្ម មិនតំកល់មេត្តាមនោកម្ម ក្នុងទីចំពោះមុខ នឹងទី កំបាំងមុខ ចំពោះ ភិក្ខុទាំងឡាយដែលជាថេរៈ ដឹងនូវរាត្រី បួសយូរ ជាបិតារបស់សង្ឃ ជាសង្ឃបរិនាយក ម្នាលភិក្ខុទាំងឡាយ ភិក្ខុមិនបានបូជាពួកភិក្ខុដែលជាថេរៈ ដឹងនូវរាត្រី បួសយូរ ជាបិតារបស់សង្ឃ ជាសង្ឃបរិនាយក ដោយការបូជាដ៏ក្រៃលែង យ៉ាងនេះឯង ម្នាលភិក្ខុទាំងឡាយ ភិក្ខុប្រកបព្រម ដោយធម៌ទាំង ១១ នេះឯង មិនគួរដើម្បីដល់ នូវសេចកី្តចម្រើន លូតលាស់ ពេញទូលាយ ក្នុងធម្មវិន័យនេះបានឡើយ ។</p>
        <p><a class='ref km' id='km២៦' href='#km២៦'>២៦</a>ម្នាលភិក្ខុទាំងឡាយ គង្វាលគោប្រកបព្រមដោយអង្គទាំង ១១ ទើបគួរ ដើម្បីរក្សានូវហ្វូងគោ គួរដើម្បីញុំាងហ្វូងគោឲ្យចម្រើននអង្គទាំង ១១ តើដូចម្តេច ម្នាល ភិក្ខុទាំងឡាយ គង្វាលគោក្នុងលោកនេះ ជាអ្នកស្គាល់នូវរូបគោ ១ ឈ្លាសក្នុង លក្ខណៈ ១ ឆ្កើះនូវពងរុយ ១ បិទដំបៅ ១ បំពក់ភ្នក់ ១ ស្គាល់កំពង់ទឹក ១ ដឹងថាគោបានផឹកទឹក ហើយឬនៅឡើយ ១ ស្គាល់ផ្លូវ ១ ឈ្លាសក្នុងកន្លែងឃ្វាលគោ ១ រូតទឹកដោះឲ្យសល់ ១ គោឧសភទាំងឡាយណា ជាបិតារបស់គោ ជាបរិនាយករបស់គោ រមែងបូជាគោ ឧសភទាំងនោះ ដោយគ្រឿងបូជាដ៏ក្រៃលែង ១ ម្នាលភិក្ខុទាំងឡាយ គង្វាលគោ ប្រកប ដោយអង្គទាំង ១១ នេះ ទើបគួរដើម្បីរក្សា នូវហ្វូងគោ គួរដើម្បីញុំាងហ្វូងគោ ឲ្យចម្រើន បាន ( យ៉ាងណាមិញ ) ម្នាលភិក្ខុទាំងឡាយ ភិក្ខុប្រកបព្រមដោយអង្គទាំង​ ១១ ទើបគួរដល់នូវសេចក្តីចម្រើន លូតលាស់ ពេញទូលាយ ក្នុងធម្មវិន័យនេះយ៉ាង​ដូច្នោះ​ដែរ អង្គទាំង ១១​ តើដូចម្តេច ម្នាលភិក្ខុទាំងឡាយ ភិក្ខុក្នុងសាសនានេះ ជាអ្នកស្គាល់រូប ១ ឈ្លាសក្នុង លក្ខណៈ ១ ឆ្កើះនូវពងរុយ ១ បិទនូវដំបៅ ១ បំពក់ភ្នក់ ១ ស្គាល់នូវ កំពង់ទឹក ១ ដឹងថាខ្លួនបានផឹកទឹកហើយឬនៅឡើយ ១ ស្គាល់ផ្លូវ ១ ឈ្លាសក្នុងគោចរ ១ រូតយកទេយ្យវត្ថុឲ្យនៅសល់ ១ បូជាពួកភិក្ខុដែលជាថេរៈ ដឹងនូវ​រាត្រី បួសយូរ ជាបិតា របស់សង្ឃជាសង្ឃបរិនាយក ដោយការបូជាដ៏ក្រៃលែង​ ១ ។</p>
        <p><a class='ref km' id='km២៧' href='#km២៧'>២៧</a>ម្នាលភិក្ខុទាំងឡាយ ភិក្ខុអ្នកស្គាល់រូប តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ដឹងច្បាស់តាមពិតថា រូបឯណានីមួយ ( រូបទាំងអស់នោះ​ ) គឺមហាភូតរូបទាំង ៤ ផង ឧបាទាយរូបដែលអាស្រ័យនឹងមហាភូតរូបទាំង​ ៤ ផង ម្នាលភិក្ខុ​​ទាំងឡាយ ភិក្ខុអ្នកស្គាល់រូប យ៉ាងនេះឯង ។ ម្នាលភិក្ខុទាំងឡាយ ភិក្ខុអ្នក​ឈ្លាសក្នុងលក្ខណៈ តើដូចម្តេច ។ ម្នាលភិក្ខុទាំង ឡាយ ភិក្ខុក្នុងសាសនានេះ ដឹងច្បាស់ តាមពិតថា បុគ្គលពាលមានអំពើជាលក្ខណៈ បណ្ឌិតមានអំពើជាលក្ខណៈ ម្នាលភិក្ខុ​ទាំងឡាយ ភិក្ខុអ្នកឈ្លាស ក្នុងលក្ខណៈ យ៉ាងនេះឯង ។ ម្នាលភិក្ខុទាំងឡាយ ភិក្ខុអ្នក​ឆ្កើះ​នូវពងរុយ តើ ដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ញុំាងកាម-វិតក្កៈដែល កើតឡើយហើយ មិនឲ្យអាស្រ័យនៅ ( ក្នុងខន្ធសន្តាន ) លះបង់ បន្ទោបង់ធ្វើ ឲ្យវិនាស ធ្វើឲ្យសាបសូន្យ ញុំាងព្យាបាទវិតក្កៈ ដែលកើតឡើងហើយ... ញុំាង វិហឹសាវិតក្កៈ ដែលកើតឡើងហើយ.. ញុំាងអកុសលធម៌ដ៏លាមកទាំងឡាយ ដែលកើត ឡើងហើយរឿយ ៗ មិនឲ្យអាស្រ័យ ( នៅក្នុងខន្ធសន្តាន ) លះបង់ បន្ទោបង់ ធ្វើឲ្យ​វិនាស ធ្វើឲ្យសាបសូន្យ ម្នាលភិក្ខុទាំងឡាយ ភិក្ខុអ្នកឆ្កើះនូវពងរុយ យ៉ាងនេះឯង ។ ម្នាលភិក្ខុ ទាំងឡាយ ភិក្ខុអ្នកបិទនូវដំបៅ តើដូចម្តេច ។ ម្នាលភិក្ខុទាំងឡាយ ភិក្ខុក្នុង សាសនានេះ ឃើញរូបដោយភ្នែកហើយមិនបាន កាន់យកនូវនិមិត្ត មិនបានកាន់យកនូវ អនុព្យញ្ជនៈ អកុសលធម៌ដ៏លាមកទាំងឡាយ គឺអភិជ្ឈានិងទោមនស្ស គប្បីជាប់តាម នូវភិក្ខុជាអ្នកមិនបានសង្រួម នូវឥន្ទ្រិយគឺភ្នែកនុ៎ះ ដែលមានការមិនសង្រួមនូវឥន្ទ្រិយ គឺភ្នែកណាជាហេតុ ក៏ប្រតិបត្តិដើម្បីសង្រួមនូវ​ឥន្ទ្រិយ គឺភ្នែកនោះ រក្សានូវឥន្ទ្រិយគឺភ្នែក ដល់នូវការសង្រួមក្នុងឥន្ទ្រិយគឺភ្នែក ឮសំឡេងដោយត្រចៀក... ធុំក្លិនដោយច្រមុះ... ទទួលរសដោយអណ្តាត... ពាល់ត្រូវសម្ផ័ស្សដោយកាយ... ដឹងច្បាស់នូវធម៌ដោយចិត្ត ហើយមិនកាន់យកនូវនិមិត្ត មិនកាន់យកនូវ អនុព្យញ្ជនៈឡើយ ក៏អកុសលធម៌ដ៏លាមក​ទាំងឡាយ គឺអភិជ្ឈានឹងទោមនស្ស គប្បីជាប់តាមនូវ ភិក្ខុជាអ្នកមិនបានសង្រួមនូវ ឥន្រ្ទិយ​គឺចិត្តនុ៎ះ ដែលមានការមិនសង្រួមនូវ ឥន្ទ្រិយគឺចិត្តណាជាហេតុ ក៏ប្រតិបត្តិដើម្បី​សង្រួមនូវឥន្រ្ទិយគឺចិត្តនោះ រក្សានូវឥន្រ្ទិយគឺចិត្ត ដល់នូវការសង្រួមក្នុងឥន្រ្ទិយគឺចិត្ត ម្នាលភិក្ខុទាំងឡាយ ភិក្ខុអ្នកបិទដំបៅ យ៉ាងនេះឯង ។ ម្នាលភិក្ខុទាំងឡាយ ភិក្ខុអ្នក​បំពក់ភ្នក់ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ សម្តែងធម៌ដែល ខ្លួនបាន ស្តាប់មកយ៉ាងណា បានរៀន​មកយ៉ាងណា ដោយពិស្តារ ដល់ជនទាំងឡាយ ដទៃ ម្នាលភិក្ខុទាំងឡាយ ភិក្ខុអ្នកបំពក់​ភ្នក់ យ៉ាងនេះឯង ។ ម្នាលភិក្ខុទាំងឡាយ ភិក្ខុស្គាល់កំពង់ទឹក តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ បានចូលទៅ រកពួកភិក្ខុដែលជាថេរៈ ជាពហុស្សូត ចេះចាំ ក្នុងគម្ពីរនិកាយ ទ្រទ្រង់ធម៌ ទ្រទ្រង់វិន័យ ទ្រទ្រង់មាតិកា ហើយសាកសួរ ប្រឹក្សាម្តងម្កាល ដូច្នេះថា បពិត្រលោកម្ចាស់ដ៏ចម្រើន ព្យញ្ជនៈនេះត្រូវរៀនដូចម្តេច សេចកី្តនៃភាសិតនេះដូចម្តេច លោកដ៏មានអាយុទាំងនោះ​ក៏បើកនូវសេចកី្តដែលកំបាំងផង ធ្វើនូវសេចកី្ត​ដែលជ្រៅឲ្យរាក់ងាយផង បន្ទោបង់នូវ សេចក្តីសង្ស័យ ក្នុងធម៌ទាំងឡាយជាទីតាំង​នៃសេចក្តីសង្ស័យច្រើនប្រការផង ដល់ភិក្ខុ នោះ ម្នាលភិក្ខុទាំងឡាយ ភិក្ខុស្គាល់កំពង់ទឹក យ៉ាងនេះឯង ។ ម្នាលភិក្ខុទាំងឡាយ ភិក្ខុដឹងថាខ្លួនបានផឹកទឹកហើយ ឬនៅឡើយ តើដូចម្តេច ។ ម្នាលភិក្ខុទាំងឡាយ ភិក្ខុក្នុង សាសនានេះ កាលបើគេកំពុងសំដែធម្មវិន័យ ដែលតថាគតប្រកាសហើយ ក៏បាននូវ សេចកី្តត្រេកអរក្នុងអត្ថ បាននូវសេចក្តីត្រេកអរ​ក្នុងធម៌ បាននូវបាមោជ្ជៈ ដែលប្រកប ដោយធម៌ ម្នាលភិក្ខុទាំងឡាយ ភិក្ខុដឹងថាខ្លួនបាន​ផឹកទឹកហើយ ឬនៅឡើយ យ៉ាងនេះ ឯង ។ ម្នាលភិក្ខុទាំងឡាយ ភិក្ខុស្គាល់ផ្លូវ តើដូចម្តេច ។ ម្នាលភិក្ខុទាំងឡាយ ភិក្ខុក្នុង សាសនានេះ ស្គាល់នូវផ្លូវប្រកបដោយ​អង្គទាំង​៨ ជាផ្លូវដ៏ប្រសើរ តាមសេចកី្តពិត ម្នាលភិក្ខុទាំងឡាយ ភិក្ខុស្គាលើផ្លូវ យ៉ាងនេះ​ឯង ។ ម្នាលភិក្ខុទាំងឡាយ ភិក្ខុអ្នកឈ្លាស ក្នុងកន្លែងគោចរ តើដូចម្តេច ។ ម្នាលភិក្ខុ​ទាំងឡាយ ភិក្ខុក្នុងសាសនានេះ ដឹងច្បាស់នូវ សតិប្បដ្ឋានទាំង ៤ តាមសេចកី្តពិត ម្នាលភិក្ខុទាំងឡាយ ភិក្ខុអ្នកឈ្លាស ក្នុងកនែ្លង គោចរ យ៉ាងនេះឯង ។ ម្នាលភិក្ខុ​ទាំងឡាយ ភិក្ខុអ្នករូតយកទេយ្យវត្ថុឲ្យនៅសល់ តើដូច​​ម្តេច ។ ម្នាលភិក្ខុទាំងឡាយ ពួកគហបតីដែលមានសទ្ធា បាននាំយកចីវរ បិណ្ឌបាត សេនាសនៈ គិលានប្បច្ចយភេសជ្ជបរិក្ខារ មកបវារណាចំពោះភិក្ខុក្នុង សាសនា នេះហើយ ភិក្ខុស្គាល់ប្រមាណក្នុង ការទទួលបច្ច័យទាំងនោះ ម្នាលភិក្ខុទាំងឡាយ ភិក្ខុ អ្នករូតយកទេយ្យវត្ថុឲ្យនៅសល់ យ៉ាងនេះឯង ។ ម្នាលភិក្ខុទាំងឡាយ ភិក្ខុអ្នកបូជា ចំពោះភិក្ខុដែលជាថេរៈ ដឹងនូវរាត្រី បួសយូរ ជាបិតារបស់សង្ឃ ជាសង្ឃបរិនាយក ដោយការ បូជាដ៏ក្រៃលែង តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ តំកល់មេត្តាកាយកម្ម ក្នុងទីចំពោះមុខនិងទីកំបាំងមុខ តំកល់មេត្តាវចីកម្ម ក្នុងទីចំពោះ មុខនិងទីកំបាំងមុខ តំកល់មេត្តាមនោកម្ម ក្នុងទីចំពោះមុខនិងទីកំបាំងមុខ ចំពោះភិក្ខុ ទាំងឡាយដែលជាថេរៈ ដឹងនូវរាត្រី បួសយូរ ជាបិតារបស់សង្ឃ ជាសង្ឃបរិនាយក ម្នាលភិក្ខុទាំងឡាយ ភិក្ខុអ្នកបូជាពួកភិក្ខុជាថេរៈ ដឹងនូវរាត្រី បួសយូរ ជាបិតា របស់ សង្ឃ ជាសង្ឃបរិនាយក ដោយការបូជាដ៏ក្រៃលែង យ៉ាងនេះឯង ម្នាលភិក្ខុទាំងឡាយ ភិក្ខុប្រកបដោយធម៌ទាំង ១១​ នេះឯង ទើបគួរដើម្បីដល់នូវសេចកី្តចម្រើន លូតលាស់ ពេញទូលាយ ក្នុងធម្មវិន័យនេះបាន ។ លុះព្រះមានព្រះភាគ ទ្រង់ត្រាស់សម្តែងនូវសូត្រ នេះចប់ហើយ ភិក្ខុទាំងឡាយនោះ ក៏មានចិត្តត្រេកអររីករាយ ចំពោះភាសិត​ របស់ ព្រះមានព្រះភាគ ។</p>
        <p>ចប់ មហាគោបាសូត្រ ទី ៣</p>
        <footer>
            <p>Copyright and other metadata goes here.</p>
        </footer>
    </article>
</body>
</html>