<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.16' lang='km'>
        <header>
            <ul>
            </ul>
            <h1>យជមាន​សូត្រ ទី ៦</h1>
        </header>
        <p><a class='ref km' id='km401' href='#km401'>៤០១</a>សម័យ​មួយ ព្រះមានព្រះភាគទ្រង់​គង់​នៅលើ​ភ្នំ​គិជ្ឈកូដ ទៀប​ក្រុង​រាជគ្រឹះ។ គ្រា​នោះ​ឯង សក្កទេវានមិន្ទ ចូល​ទៅ​គាល់​ព្រះមានព្រះភាគ លុះ​ចូល​ទៅ​ដល់​ក៏​ថ្វាយបង្គំ ហើយ​ឋិត​នៅ​ក្នុង​ទី​សមគួរ។</p>
        <p><a class='ref km' id='km402' href='#km402'>៤០២</a>លុះ​សក្កទេវានមិន្ទ ឋិត​នៅក្នុង​ទី​សមគួរ​ហើយ បាន​ក្រាបទូល​ព្រះមានព្រះភាគ ដោយ​គាថា ថា</p>
        <p>ទាន គឺ​ពួក​មនុស្ស​អ្នក​បូជា ជា​សត្វ​ប្រាថ្នា​បុណ្យ កាល​នឹង​ធ្វើ​បុណ្យ ដែល​ឲ្យ​ផល​ក្នុង​បច្ចុប្បន្ន តើ​ឲ្យ​ដល់​បុគ្គល​ណា ទើប​ជា​ទាន​មាន​ផល​ច្រើន។</p>
        <p><a class='ref km' id='km403' href='#km403'>៤០៣</a>ព្រះមានព្រះភាគ​ត្រាស់​ថា បុគ្គល ៤ ពួក​ប្រតិបត្តិ (ដើម្បី​ផល) បុគ្គល ៤ ពួក ឋិត​នៅ​ក្នុង​ផល បុគ្គល​នុ៎ះ គឺ​សង្ឃ​ជា​អ្នក​ត្រឹមត្រង់ ប្រកប​ដោយ​បញ្ញា​និង​សីល ឯទាន គឺ​ពួក​មនុស្ស​អ្នក​បូជា ជា​សត្វ​ប្រាថ្នា​បុណ្យ កាល​នឹង​ធ្វើ​បុណ្យ ដែល​ឲ្យ​ផល ក្នុង​បច្ចុប្បន្ន បាន​ឲ្យ​ដល់​សង្ឃ​នោះ ទើប​ជា​ទាន​មាន​ផល​ច្រើន។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>