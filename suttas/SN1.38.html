<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.39' lang='km'>
        <header>
            <ul>
            </ul>
            <h1>សកលិកសូត្រ ទី​ ៨</h1>
        </header>
        <p><a class='ref km' id='km១២៤' href='#km១២៤'>១២៤</a>ខ្ញុំបានស្ដាប់មក យ៉ាងនេះ ។​ សម័យមួយ​ ព្រះមានព្រះភាគ ទ្រង់គង់​នៅ​ក្នុងឧទ្យាន ឈ្មោះមទ្ទកុច្ឆិ ជាទីឲ្យអភ័យដល់ម្រឹគ​ ជិតក្រុងរាជគ្រឹះ ។ សម័យនោះឯង ព្រះ​បាទ​នៃព្រះមានព្រះភាគ ទង្គិចដោយបំណែកថ្ម (ដែលទេវទត្តប្រមៀលមក) ។ វេទនាដ៏​មាន​កម្លាំង ជាទុក្ខ ក្លាខ្លាំង ក្រហល់ក្រហាយ មិនសប្បាយ មិនជាទីពេញចិត្ត ក៏ប្រព្រឹត្ត​ទៅក្នុងព្រះសរីរៈ នៃព្រះមានព្រះភាគ ។​ ព្រះមានព្រះភាគទ្រង់មានព្រះសតិសម្បជញ្ញៈ ទ្រង់អត់សង្កត់ នូវវេទនាទាំងនោះបាន មិនលំបាកឡើយ ។​ គ្រានោះ ព្រះមាន​ព្រះភាគ​ត្រាស់បង្គាប់ភិក្ខុ ឲ្យក្រាលសង្ឃាដី មានជាន់បួន ទ្រង់សម្រេចព្រះសីហសេយ្យាខាងស្ដាំ តម្រួតព្រះបាទខាងឆ្វេង​ លើព្រះបាទខាងស្ដាំ ទ្រង់មានព្រះសតិសម្បជញ្ញៈ ។</p>
        <p><a class='ref km' id='km១២៥' href='#km១២៥'>១២៥</a>លំដាប់នោះ កាលវេលារាត្រីបឋមយាម កន្លងទៅហើយ ពួក សតុល្លប្បកាយិកាទេវតា ៧០០ អង្គ មានរស្មីដ៏ល្អ ញ៉ាំងមទ្ទកុច្ឆិឧទ្យានទាំងមូលឲ្យភ្លឺ ក៏​ចូល​​​ទៅគាល់ព្រះមានព្រះភាគ លុះចូលទៅដល់ ថា្វយបង្គំព្រះមានព្រះភាគ ហើយឋិត​នៅក្នុងទីសមគួរ ។ </p>
        <p><a class='ref km' id='km១២៦' href='#km១២៦'>១២៦</a>លុះទេវតាមួយអង្គ ឋិតនៅ​ក្នុងទីសមគួរហើយ ក៏បន្លឺឧទានវាចា​នេះ ក្នុងសំណាក់ នៃព្រះមានព្រះភាគថា យីអើ ព្រះសមណគោតម ជានាគមែនហ្ន៎ ព្រោះព្រះ​អង្គ ជាបុគ្គលមានព្រះពលានុភាព ទោះបីវេទនា ជាទុក្ខ ក្លាខ្លាំង ក្រហល់ក្រហាយ​ មិន​សប្បាយ មិនជាទីពេញចិត្ត​​ កើតឡើង ប្រព្រឹត្តទៅក្នុងព្រះសរីរៈ​ ក៏ព្រះអង្គមាន ព្រះសតិ​សម្បជញ្ញៈ ទ្រង់អត់ទ្រាំបាន មិនលំបាកឡើយ ។​</p>
        <p><a class='ref km' id='km១២៧' href='#km១២៧'>១២៧</a>លំដាប់នោះ​ ទេវតាមួយអង្គទៀត បន្លឺឧទានវាចានេះ ក្នុងសំណាក់នៃព្រះមានព្រះភាគថា ដូច្នេះថា យីអើ ព្រះសមណគោតម ជាសីហៈមែនហ្ន៎ ព្រោះព្រះ​អង្គ​​ជាអ្នកមិនតក់ស្លុត ទោះបីវេទនា ជាទុក្ខក្លាខ្លាំង ក្រហាល់ក្រហាយ​ មិនសប្បាយ មិនជាទីពេញចិត្ត​​កើតឡើង ប្រព្រឹត្តទៅក្នុងព្រះសរីរៈ​ ក៏ព្រះអង្គមានព្រះសតិសម្បជញ្ញៈ ទ្រង់អត់ទ្រាំបាន មិនលំបាក ឡើយ ។​</p>
        <p><a class='ref km' id='km១២៨' href='#km១២៨'>១២៨</a>លំដាប់នោះ​ ទេវតាមួយអង្គទៀត បន្លឺឧទានវាចានេះ ក្នុងសំណាក់នៃព្រះមានព្រះភាគថា យីអើ ព្រះសមណគោតម ជាអាជានេយ្យមែនហ្ន៎ ព្រោះព្រះអង្គទ្រង់ជ្រាបនូវហេតុ ទោះបីវេទនា ជាទុក្ខ ក្លាខ្លាំង ក្រហាល់ក្រហាយ​ មិនសប្បាយ មិនជាទីពេញ ចិត្ត​​កើតឡើង ប្រព្រឹត្តទៅក្នុងព្រះសរីរៈ​ ក៏ព្រះអង្គមាន ព្រះសតិសម្បជញ្ញៈ ទ្រង់អត់ទ្រាំ បានមិនលំបាកឡើយ ។​</p>
        <p><a class='ref km' id='km១២៩' href='#km១២៩'>១២៩</a>លំដាប់នោះ​ ទេវតាមួយអង្គទៀត បន្លឺឧទានវាចានេះ ក្នុងសំណាក់នៃព្រះមានព្រះភាគថា យីអើ ព្រះសមណគោតម ជានិសភៈមែនហ្ន៎ ព្រោះព្រះអង្គ ជាបុគ្គលឥតមានអ្នកណាស្មើ ទោះបីវេទនា ជាទុក្ខក្លាខ្លាំង ក្រហាល់ក្រហាយ​ មិនសប្បាយ មិនជាទីពេញចិត្ត​​កើតឡើង ប្រព្រឹត្តទៅក្នុងព្រះសរីរៈ​ ក៏ព្រះអង្គមានព្រះសតិសម្បជញ្ញៈ ទ្រង់អត់ទ្រាំបាន មិនលំបាកឡើយ ។​</p>
        <p><a class='ref km' id='km១៣០' href='#km១៣០'>១៣០</a>លំដាប់នោះ​ ទេវតាមួយអង្គទៀត បន្លឺឧទានវាចានេះ ក្នុងសំណាក់នៃព្រះមានព្រះភាគថា យីអើ ព្រះសមណគោតម ព្រះអង្គជាធោរយ្ហបុគ្គលមែន​ ព្រោះព្រះអង្គជាអ្នកនាំទៅនូវធុរៈ ទោះបីវេទនា ជាទុក្ខក្លាខ្លាំង ក្រហាល់ក្រហាយ​ មិនសប្បាយ មិនជាទីពេញចិត្ត​​កើតឡើង ប្រព្រឹត្តទៅក្នុងព្រះសរីរៈ​ ក៏ព្រះអង្គមានព្រះសតិសម្បជញ្ញៈ ទ្រង់អត់ទ្រាំបាន មិនលំបាកឡើយ ។​</p>
        <p><a class='ref km' id='km១៣១' href='#km១៣១'>១៣១</a>លំដាប់នោះ​ ទេវតាមួយអង្គទៀត បន្លឺឧទានវាចានេះ ក្នុងសំណាក់នៃព្រះមានព្រះភាគថា ដូច្នេះថា យីអើហ្ន៎ ព្រះសមណគោតមជាទន្តបុគ្គល (អ្នកប្រដៅព្រះហឫទ័យបាន) មែន ព្រោះព្រះអង្គជាអ្នកមិនមានពុតត្បុត ទោះបីវេទនា ជាទុក្ខក្លាខ្លាំង ក្រហាល់ក្រហាយ​ មិនសប្បាយ មិនជាទីពេញចិត្ត​​កើតឡើង ប្រព្រឹត្តទៅក្នុងព្រះសរីរៈ​ ក៏ព្រះអង្គមានព្រះសតិសម្បជញ្ញៈ ទ្រង់អត់ទ្រាំបាន មិនលំបាកឡើយ ។​</p>
        <p><a class='ref km' id='km១៣២' href='#km១៣២'>១៣២</a>លំដាប់នោះ​ ទេវតាដទៃទៀត បន្លឺឧទានវាចានេះ ក្នុងសំណាក់នៃព្រះមានព្រះភាគ ដូច្នេះថា សូមព្រះអង្គទតចំពោះតែអរហត្ត-ផលសមាធិដែលចម្រើនល្អហើយ និងចិត្តដែលរួចស្រឡះ ដោយផលវិមុត្តិហើយ សូមកុំទតនូវចិត្តដែលប្រព្រឹត្តទៅតាមរាគៈ ប្រព្រឹត្តទៅតាមទោសៈ និងចិត្តដែលសង្កត់សង្កិន នូវ​កិលេសដោយសេចក្ដីព្យាយាម របស់ខ្លួនហើយប្រព្រឹត្តទៅ អ្នកណាឡើងនឹងរាប់អាន បុគ្គលដែលបៀតបៀន នូវនាគបុរស សីហបុរស អាជានីយបុរស និសភបុរស ធោរយ្ហបុរស ទន្តបុរស មានសភាពយ៉ាងនេះដូចម្ដេចបាន វៀរលែងតែបុគ្គលជាអន្ធពាលចេញ​ ។</p>
        <p>ពួកព្រាហ្មណ៍ អ្នកទ្រទ្រង់នូវវេទទាំង ៥ ​ជាអ្នកប្រព្រឹត្តអាស្រ័យនូវតបៈ អស់មួយរយឆ្នាំគត់ ក៏ចិត្តរបស់ពួកព្រាហ្មណ៍នោះ នៅតែមិនរួចស្រឡះ ដោយប្រពៃនៅឡើយ ព្រាហ្មណ៍ទាំងនោះ មានសភាពជាអ្នកធ្វើខ្លួនឲ្យថោកទាប មិនដល់នូវព្រះនិព្វានឡើយ ។ បុគ្គលអ្នកជាប់ចំពាក់ដោយសីលពត្តព្រោះតណ្ហាគ្របសង្កត់​​ ទោះប្រព្រឹត្តនូវតបៈដ៏សៅហ្មង អស់មួយរយឆ្នាំ ក៏ចិត្តរបស់បុគ្គលទាំងនោះ មិនរួចស្រឡះដោយប្រពៃឡើយ បុគ្គលទាំងនោះ មានសភាពជាអ្នកធ្វើខ្លួនឲ្យថោកទាប​ មិនដល់នូវព្រះនិព្វានឡើយ ។ ក្នុងលោកនេះ បុគ្គល​អ្នកប្រាថ្នានូវមានះ រមែងមិនមាន​ការទូន្មានឥន្រ្ទិយ​ បុគ្គលអ្នកមានចិត្តតាំងមាំ រមែងមិនមានបញ្ញា​ បុគ្គលជាអ្នកប្រមាទ ទុកជានៅក្នុងព្រៃតែម្នាក់ឯង ក៏ឆ្លងនូវទីនៅរបស់មារ ទៅព្រះនិព្វាន ពុំបានឡើយ ។ បុគ្គលណា​លះមានះបានហើយ មានចិត្តតម្កល់នៅដោយប្រពៃ មានចិត្តផូរផង់ រួចស្រឡះចាកធម៌ជាគ្រឿងសៅហ្មងទាំងពួង នៅក្នុងព្រៃតែម្នាក់ឯង ជាអ្នកមិនប្រមាទ បុគ្គលនោះ ទើបឆ្លងនូវទីនៅរបស់មារ ទៅព្រះនិព្វានបាន​ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>