<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn152' lang='km'>
        <header>
            <ul>
            </ul>
            <h1>ឥន្រ្ទិយភាវនាសូត្រ ទី ១០</h1>
        </header>
        <p><a class='ref km' id='km៣២៨' href='#km៣២៨'>៣២៨</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ​ក្នុង​ព្រៃ​ឫស្សី ជិតកជ្ជង្គលនិគម ។ គ្រានោះឯង ឧត្តរមាណព ជាកូនសិស្សរបស់​បារាសិរិយ​ព្រាហ្មណ៍ បានចូលទៅគាល់ព្រះមានព្រះភាគ លុះចូលទៅដល់ហើយ ក៏រីករាយ​ជាមួយ​នឹងព្រះមានព្រះភាគ លុះបញ្ចប់ ពាក្យដែលគួររីករាយ និងពាក្យ​ដែលគួរ​រលឹក​ហើយ ក៏អង្គុយក្នុងទីដ៏សមគួរ ។ </p>
        <p><a class='ref km' id='km៣២៩' href='#km៣២៩'>៣២៩</a>លុះឧត្តរមាណព ជាកូនសិស្ស របស់បារាសិរិយព្រាហ្មណ៍ អង្គុយក្នុងទីដ៏​សម​គួរ​ហើយ ព្រះមានព្រះភាគត្រាស់សួរដូច្នេះថា ម្នាលឧត្តរៈ បារាសិរិយព្រាហ្មណ៍ តែង​សំដែងវិធីចម្រើនឥន្រ្ទិយរបស់សាវ័កទាំងឡាយ មែនឬ ។ ឧត្តរមាណព ក្រាបបង្គំទូល​ថា បពិត្រព្រះគោតមដ៏ចម្រើន បារាសិរិយព្រាហ្មណ៍ តែងសំដែងវិធីចម្រើនឥន្រ្ទិយ​របស់​សាវ័កទាំងឡាយ មែន ។ ព្រះអង្គត្រាស់សួរថា ម្នាលឧត្តរៈ ចុះ​បារាសិរិយ​ព្រាហ្មណ៍​ តែង សំដែងវិធីចម្រើនឥន្រ្ទិយរបស់សាវ័កទាំងឡាយ តើដូចម្ដេច ។ បពិត្រ ព្រះគោតម ដ៏ចម្រើន បារាសិរិយព្រាហ្មណ៍សំដែងថា បុគ្គលក្នុងលោកនេះ​កុំមើល រូបដោយភ្នែក កុំស្ដាប់ សំឡេងដោយត្រចៀក បពិត្រ ព្រះគោតមដ៏ចម្រើន​ ឯបារាសិរិយព្រាហ្មណ៍ តែងសំដែងនូវវិធីចម្រើន ឥន្រ្ទិយរបស់សាវ័កទាំងឡាយ​យ៉ាងនេះឯង ។ ឱឧត្តរៈ កាលបើ​យ៉ាងនេះ បុគ្គលខ្វាក់នឹងបាននាមថា ជាអ្នកចម្រើន​ឥន្រ្ទិយហើយ បុគ្គលថ្លង់នឹងបាន នាម ថាជាអ្នកចម្រើនឥន្រ្ទិយហើយ ទើបសម​នឹងពាក្យ​របស់បារាសិរិយ-ព្រាហ្មណ៍ ម្នាលឧត្តរៈ ព្រោះថា បុគ្គលខ្វាក់ មិនឃើញរូបដោយភ្នែក​ទេ បុគ្គលថ្លង់មិនឮសំឡេង​ដោយ​ត្រចៀក​ទេ ។ កាលព្រះមានព្រះភាគ ទ្រង់ ត្រាស់​យ៉ាងនេះហើយ ឧត្តរមាណព ជាកូនសិស្ស​បារាសិរិយព្រាហ្មណ៍ អង្គុយនៅស្ងៀម អៀនអន់ ឱនក ដាក់មុខជ្រប់ មិននិយាយ ។</p>
        <p><a class='ref km' id='km៣៣០' href='#km៣៣០'>៣៣០</a>គ្រានោះឯង ព្រះមានព្រះភាគ ទ្រង់ជ្រាបថា ឧត្តរមាណព ជាសិស្សរបស់​បារាសិរិយព្រាហ្មណ៍ អង្គុយនៅស្ងៀមអៀនអន់ ឱនក ដាក់ មុខជ្រប់ មិននិយាយហើយ ទើបត្រាស់ហៅ ព្រះអានន្ទមានអាយុថា ម្នាលអានន្ទ បារាសិរិយព្រាហ្មណ៍ តែង​សំដែងនូវវិធីចម្រើនឥន្រ្ទិយ របស់ សាវ័កទាំងឡាយផ្សេង ចំណែកការចម្រើនឥន្រ្ទិយ​ដ៏ប្រសើរ ក្នុងវិន័យរបស់ ព្រះអរិយៈផ្សេង ។ ព្រះអានន្ទត្ថេរក្រាបបង្គំទូលថា ព្រះមានព្រះភាគ គប្បី សំដែងនូវវិធីចម្រើនឥន្រ្ទិយដ៏ប្រសើរណា ក្នុងវិន័យរបស់ព្រះ​អរិយៈ បពិត្រ ព្រះមានព្រះភាគ កាលនេះ ជាកាលគួរនឹងសំដែង នូវវិធីចម្រើន​ឥន្រ្ទិយ​នុ៎ះ បពិត្រព្រះ​សុគត កាលនេះ ជាកាលគួរនឹងសំដែង នូវវិធីចម្រើនឥន្រ្ទិយនុ៎ះ ភិក្ខុ​ទាំងឡាយ បានស្ដាប់ព្រះពុទ្ធដីការបស់ព្រះអង្គហើយ នឹងចងចាំបាន ។ ព្រះអង្គត្រាស់​ថា ម្នាលអានន្ទ បើដូច្នោះ អ្នកចូរស្ដាប់ ចូរធ្វើទុកក្នុងចិត្តឲ្យ ប្រពៃចុះ តថាគត នឹងសំដែង ។ ព្រះអានន្ទ​មានអាយុ ក៏ទទួលព្រះបន្ទូលនៃ ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km៣៣១' href='#km៣៣១'>៣៣១</a>ព្រះមានព្រះភាគ ទ្រង់ត្រាស់សួរ ដូច្នេះថា ម្នាលអានន្ទ ចុះ ការចម្រើន ឥន្រ្ទិយ​ដ៏​ប្រសើរ ក្នុងវិន័យរបស់ព្រះអរិយៈ តើដូចម្ដេច ។ ទ្រង់ ឆ្លើយដោយព្រះអង្គឯងថា ម្នាលអានន្ទ ភិក្ខុក្នុងសាសនានេះ មានសេចក្ដី គាប់ចិត្តកើតឡើង មានសេចក្ដីមិនគាប់​ចិត្តកើតឡើង មានសេចក្ដីគាប់ចិត្ត ខ្លះមិនគាប់ចិត្តខ្លះកើតឡើង ព្រោះឃើញរូបដោយ​ភ្នែក ។ ភិក្ខុនោះ ដឹង ច្បាស់យ៉ាងនេះថា អាត្មាអញ មានសេចក្ដីគាប់ចិត្តនេះ កើតឡើង​ហើយ មានសេចក្ដីមិនគាប់ចិត្តនេះកើតឡើងហើយ មានសេចក្ដីគាប់ចិត្តខ្លះ មិន គាប់​ចិត្តខ្លះ នេះកើតឡើងហើយ ឯវិបស្សនូបេក្ខាដ៏ល្អិត ដ៏ឧត្តម ក៏កើតឡើង ព្រោះអាស្រ័យ សេចក្ដីគាប់ចិត្តជាដើម ដែលជារបស់មានបច្ច័យតាក់តែង ជារបស់គ្រោតគ្រាត​នោះឯង ។ លុះភិក្ខុនោះ មានសេចក្ដីគាប់ចិត្តនោះ កើតឡើង មានសេចក្ដីមិនគាប់ចិត្តកើតឡើង មាន​សេចក្ដីគាប់ចិត្តខ្លះ មិន គាប់ចិត្តខ្លះ នោះកើតឡើង ហើយរលត់ទៅវិញ វិបស្សនូបេក្ខា ក៏តាំងឡើង ។ ម្នាលអានន្ទ បុរសមានភ្នែកភ្លឺ បើកហើយបិទវិញ ឬបិទ​ហើយបើកវិញ មាន ឧបមាយ៉ាងណាមិញ ម្នាលអានន្ទ បុគ្គលណាមួយ មានសេចក្ដី​គាប់ចិត្ត កើតឡើង មានសេចក្ដីមិនគាប់ចិត្តកើតឡើង មានសេចក្ដីគាប់ចិត្តខ្លះ មិន គាប់ចិត្តខ្លះកើតឡើង ហើយរលត់ទៅវិញ ឯវិបស្សនូបេក្ខា ក៏តាំងឡើង ដោយ​ឆាប់យ៉ាងនេះ រហ័សយ៉ាងនេះ មិនមានសេចក្ដីលំបាកយ៉ាងនេះ ក៏មានឧបមេយ្យយ៉ាង​នោះឯង ម្នាលអានន្ទ នេះឯង តថាគតហៅថា ការ ចម្រើននូវឥន្រ្ទិយដ៏ប្រសើរ ក្នុងរូប​ដែលគប្បីដឹងបានដោយភ្នែក ក្នុងវិន័យ របស់ព្រះអរិយៈ ។ </p>
        <p><a class='ref km' id='km៣៣២' href='#km៣៣២'>៣៣២</a>ម្នាលអានន្ទ មួយទៀត ភិក្ខុមានសេចក្ដីគាប់ចិត្ត កើតឡើង មានសេចក្ដី​មិន​គាប់កើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះកើត ឡើង ព្រោះស្ដាប់​សំឡេង​ដោយត្រចៀក ។ ភិក្ខុនោះ ដឹងច្បាស់យ៉ាងនេះថា អាត្មាអញ មានសេចក្ដីគាប់ចិត្តនេះ​កើតឡើងហើយ មានសេចក្ដីមិនគាប់ចិត្ត នេះកើតឡើងហើយ មានសេចក្ដីគាប់ចិត្តខ្លះ មិនគាប់ចិត្តខ្លះនេះកើតឡើង ហើយ ឯវិបស្សនូបេក្ខាដ៏ល្អិត ដ៏ឧត្តម ក៏កើតឡើង ព្រោះអាស្រ័យសេចក្ដី គាប់ចិត្តជាដើម ដែលជារបស់មានបច្ច័យតាក់តែង ជារបស់​គ្រោតគ្រាត នោះឯង ។ លុះភិក្ខុនោះ មានសេចក្ដីគាប់ចិត្តនោះកើតឡើង មានសេចក្ដី​មិនគាប់ចិត្តនោះកើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ នោះ កើតឡើង ហើយ​រលត់ទៅវិញ វិបស្សនូបេក្ខាក៏តាំងឡើង ។ ម្នាលអានន្ទ បុរសមានកម្លាំង ទះម្រាមដៃ​ដោយមិនលំបាកយ៉ាងណាមិញ ម្នាលអានន្ទ បុគ្គលណាមួយ មានសេចក្ដី​គាប់​ចិត្ត​កើតឡើង មានសេចក្ដីមិនគាប់​ចិត្ត កើតឡើង មានសេចក្ដី​គាប់ចិត្ត​ខ្លះមិនគាប់ចិត្តខ្លះ កើត​ឡើងហើយ រលត់ ទៅវិញ វិបស្សនូបេក្ខាក៏តាំងឡើង ដោយឆាប់យ៉ាងនេះ រហ័ស​យ៉ាងនេះ មិនមានសេចក្ដីលំបាកយ៉ាងនេះ ក៏មានឧបមេយ្យយ៉ាងនោះឯង ម្នាល អានន្ទ នេះឯង តថាគតហៅថា ការចម្រើនឥន្រ្ទិយដ៏ប្រសើរក្នុងសំឡេង ដែលគប្បីដឹងបាន​ដោយត្រចៀក ក្នុងវិន័យរបស់ព្រះអរិយៈ ។ </p>
        <p><a class='ref km' id='km៣៣៣' href='#km៣៣៣'>៣៣៣</a>ម្នាលអានន្ទ មួយទៀត ភិក្ខុមានសេចក្ដីគាប់ចិត្ត កើតឡើង មានសេចក្ដីមិន​គាប់​កើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ កើត ឡើង ព្រោះធុំក្លិន​ដោយ​ច្រមុះ ។ ភិក្ខុនោះ ដឹងច្បាស់យ៉ាងនេះថា អាត្មាអញ មានសេចក្ដីគាប់ចិត្តនេះ​កើតឡើង​ហើយ មានសេចក្ដីមិនគាប់ចិត្តនេះ កើត ឡើងហើយ មានសេចក្ដីគាប់ចិត្តខ្លះ មិនគាប់​ចិត្តខ្លះនេះកើតឡើងហើយ ឯវិបស្សនូបេក្ខាដ៏ល្អិត ដ៏ឧត្តម ក៏កើតឡើង ព្រោះ​អាស្រ័យ​សេចក្ដីគាប់ចិត្ត ជាដើម ដែលជារបស់មានបច្ច័យតាក់តែង ជារបស់​គ្រោត​គ្រាត់​នោះឯង ។ លុះភិក្ខុនោះ មានសេចក្ដីគាប់ចិត្តនោះកើតឡើង មានសេចក្ដី​មិនគាប់​ចិត្ត កើតឡើង មានសេចក្ដីគាប់ចិត្តខ្លះមិនគាប់ចិត្តខ្លះនោះ កើតឡើងហើយ​រលត់​ទៅវិញ វិបស្សនូបេក្ខា ក៏តាំងឡើង ។ ម្នាលអានន្ទ តំណក់ទឹក រមៀល លើស្លឹក​ឈូក​ដែល​ផ្អៀងបន្ដិច រមែងមិន ដក់នៅ​ មានឧបមាយ៉ាងណាមិញ ម្នាលអានន្ទ បុគ្គលណាមួយ មានសេចក្ដីគាប់ចិត្ត កើតឡើង មានសេចក្ដីមិន​គាប់​ចិត្ត​កើតឡើង​​​មានសេចក្ដីគាប់ចិត្តខ្លះមិនគាប់ចិត្តខ្លះ កើតឡើង ហើយ​រលត់ទៅវិញ វិបស្សនូបេក្ខាក៏តាំងឡើង ដោយឆាប់យ៉ាងនេះ រហ័សយ៉ាង នេះ មិនមានសេចក្ដីលំបាក​យ៉ាងនេះ ក៏មានឧបមេយ្យយ៉ាងនោះឯង ម្នាល អានន្ទ នេះឯង តថាគតហៅថា ការចម្រើនឥន្រ្ទិយដ៏ប្រសើរក្នុងក្លិន ដែល គប្បីដឹងបាន​ដោយ ច្រមុះ ក្នុងវិន័យ​របស់​ព្រះអរិយៈ ។ </p>
        <p><a class='ref km' id='km៣៣៤' href='#km៣៣៤'>៣៣៤</a>មា្នលអានន្ទ មួយទៀត ភិក្ខុមានសេចក្ដីគាប់ចិត្តកើតឡើង មានសេចក្ដី​មិន​​​គាប់​ចិត្តកើតឡើង មានសេចក្ដីគាប់ចិត្តខ្លះ សេចក្ដីមិនគាប់ ចិត្តខ្លះកើតឡើង ព្រោះ​ទទួលរសដោយអណ្ដាត ។ ភិក្ខុនោះដឹងច្បាស់យ៉ាង នេះថា អាត្មាអញ មានសេចក្ដី​គាប់ចិត្តនេះ កើតឡើងហើយ មានសេចក្ដីមិន គាប់ចិត្តនេះកើតឡើងហើយ មានសេចក្ដី​គាប់ចិត្តខ្លះ មិនគាប់ចិត្តខ្លះនេះ កើតឡើងហើយ ឯវិបស្សនូបេក្ខាដ៏ល្អិត ដ៏ឧត្តម ក៏កើតឡើង ព្រោះអាស្រ័យ សេចក្ដីគាប់ចិត្តជាដើម ដែលជារបស់មាន​បច្ច័យ​តាក់តែង ជារបស់គ្រោត គ្រាតនោះឯង ។ លុះភិក្ខុនោះ មានសេចក្ដីគាប់ចិត្តនោះកើត​ឡើង មាន សេចក្ដីមិនគាប់ចិត្តនោះកើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ​នោះ កើតឡើង ហើយរលត់ទៅវិញ ឯវិបស្សនូបេក្ខា ក៏តាំងឡើង ។ ម្នាល អានន្ទ បុរសមានកម្លាំង ប្រមូលដុំទឹកមាត់មកលើចុងអណ្ដាត ហើយស្ដោះ ដោយមិន​លំបាក​មានឧបមាយ៉ាងណាមិញ ម្នាលអានន្ទ បុគ្គលណាមួយ មានសេចក្ដីគាប់ចិត្ត​កើតឡើង មានសេចក្ដីមិន​គាប់​ចិត្តកើតឡើង មាន សេចក្ដីគាប់ចិត្តខ្លះ មិនគាប់ចិត្តខ្លះ កើតឡើង ហើយរលត់ទៅវិញ ឯវិបស្សនូបេក្ខា ក៏តាំងឡើង ដោយឆាប់យ៉ាងនេះ រហ័សយ៉ាងនេះ មិនមាន លំបាក​យ៉ាងនេះ ក៏មានឧបមេយ្យយ៉ាងនោះឯង ម្នាលអានន្ទ នេះឯង តថាគតហៅថា ការចម្រើនឥន្រ្ទិយដ៏ប្រសើរក្នុងរស ដែលគប្បីដឹងបាន​ដោយ​អណ្ដាត ក្នុងវិន័យរបស់ ព្រះអរិយៈ ។ </p>
        <p><a class='ref km' id='km៣៣៥' href='#km៣៣៥'>៣៣៥</a>មា្នលអានន្ទ មួយទៀត ភិក្ខុមានសេចក្ដីគាប់ចិត្តកើតឡើង មានសេចក្ដី មិនគាប់ចិត្តកើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ កើតឡើង ព្រោះពាល់ត្រូវ​នូវផោដ្ឋព្វៈដោយកាយ ។ ភិក្ខុនោះដឹងច្បាស់យ៉ាង នេះថា អាត្មាអញ មានសេចក្ដី​គាប់ចិត្តនេះកើតឡើងហើយ មានសេចក្ដីមិន គាប់ចិត្តនេះកើតឡើងហើយ មានសេចក្ដី​គាប់ចិត្តខ្លះ មិនគាប់ចិត្តខ្លះនេះ កើតឡើងហើយ ឯវិបស្សនូបេក្ខាដ៏ល្អិត ដ៏ឧត្តម ក៏កើតឡើង ព្រោះអាស្រ័យ សេចក្ដីគាប់ចិត្តជាដើម ដែលជារបស់មាន​បច្ច័យ​តាក់តែង ជារបស់គ្រោត គ្រាតនោះឯង ។ លុះភិក្ខុនោះ មានសេចក្ដីគាប់ចិត្តនោះកើត​ឡើង មាន សេចក្ដីមិនគាប់ចិត្តនោះកើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ​នោះ កើតឡើង ហើយរលត់ទៅវិញ វិបស្សនូបេក្ខា ក៏តាំងឡើង ។ ម្នាល អានន្ទ បុរសមានកម្លាំង លាដៃដែលបត់ចូល ឬបត់ចូលដៃដែលលាចេញ មានឧបមាយ៉ាងណាមិញ ម្នាលអានន្ទ បុគ្គលណាមួយ មានសេចក្ដីគាប់ចិត្ត​កើតឡើង មានសេចក្ដីមិនគាប់ចិត្តកើតឡើង មានសេចក្ដីគាប់ចិត្តខ្លះ មិន គាប់ចិត្តខ្លះ កើតឡើង ហើយរលត់ទៅវិញ វិបស្សនូបេក្ខា ក៏តាំងឡើង ដោយ ឆាប់យ៉ាងនេះ រហ័សយ៉ាងនេះ មិនមានសេចក្ដីលំបាកយ៉ាងនេះ ក៏មាន ឧបមេយ្យយ៉ាងនោះឯង ម្នាលអានន្ទ នេះឯង តថាគតហៅថា ការចម្រើន ឥន្រ្ទិយ​ដ៏ប្រសើរក្នុងផោដ្ឋព្វៈ ដែលគប្បីដឹងបាន​ដោយកាយ ក្នុងវិន័យរបស់ ព្រះអរិយៈ ។</p>
        <p><a class='ref km' id='km៣៣៦' href='#km៣៣៦'>៣៣៦</a>មា្នលអានន្ទ មួយវិញទៀត ភិក្ខុមានសេចក្ដីគាប់ចិត្តកើតឡើង មាន សេចក្ដីមិនគាប់ចិត្តកើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ កើតឡើង ព្រោះដឹងធម្មារម្មណ៍ដោយចិត្ត ។ ភិក្ខុនោះដឹងច្បាស់យ៉ាងនេះថា អាត្មាអញ មានសេចក្ដី​គាប់ចិត្តនេះកើតឡើងហើយ មានសេចក្ដីមិនគាប់ចិត្ត នេះកើតឡើងហើយ មានសេចក្ដី គាប់ចិត្តខ្លះ មិនគាប់ចិត្តខ្លះនេះកើតឡើង ហើយ ឯវិបស្សនូបេក្ខាដ៏ល្អិត ដ៏ឧត្តម ក៏កើតឡើង ព្រោះអាស្រ័យសេចក្ដី គាប់ចិត្តជាដើម ដែលជារបស់មាន​បច្ច័យ​តាក់តែង ជារបស់គ្រោតគ្រាត នោះឯង ។ លុះភិក្ខុនោះ មានសេចក្ដីគាប់ចិត្តនោះកើត​ឡើង មាន សេចក្ដី មិនគាប់ចិត្តនោះកើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ​នោះ កើតឡើង ហើយរលត់ទៅវិញ វិបស្សនូបេក្ខា ក៏តាំងឡើង ។ ម្នាលអានន្ទ​បុរស​មាន កម្លាំងសម្រក់នូវតំណក់ទឹក ២ តំណក់ ឬ៣ តំណក់ ទៅក្នុងខ្ទះ ដែកដ៏ក្ដៅអស់​មួយ​ថ្ងៃ ម្នាលអានន្ទ កាលសម្រក់នូវតំណក់ទឹកទាំងឡាយ យឺតយូរ ឯងទឹកដល់នូវកាល​អស់ទៅស្ងួតទៅ ដោយឆាប់រហ័ស មាន ឧបមាយ៉ាងណាមិញ ម្នាលអានន្ទ បុគ្គលណាមួយ មានសេចក្ដីគាប់ចិត្ត​កើតឡើង មានសេចក្ដីមិនគាប់ចិត្តកើតឡើង មានសេចក្ដី គាប់ចិត្តខ្លះ មិន គាប់ចិត្តខ្លះនោះ កើតឡើង ហើយរលត់ទៅវិញ វិបស្សនូបេក្ខា ក៏តាំង​ឡើង ដោយឆាប់យ៉ាងនេះ រហ័សយ៉ាងនេះ មិនមានសេចក្ដីលំបាកយ៉ាងនេះ ក៏មាន ឧបមេយ្យយ៉ាងនោះឯង ម្នាលអានន្ទ នេះឯង តថាគតហៅថា ការចម្រើនឥន្រ្ទិយក្នុង ធម្មារម្មណ៍ ដែលគប្បីដឹងបាន​ដោយចិត្ត ក្នុងវិន័យ របស់ព្រះអរិយៈ ។ ម្នាលអានន្ទ កាលចម្រើនឥន្រ្ទិយដ៏ប្រសើរ ក្នុងវិន័យ​របស់​ព្រះអរិយៈ យ៉ាងនេះឯង ។</p>
        <p><a class='ref km' id='km៣៣៧' href='#km៣៣៧'>៣៣៧</a>ម្នាលអានន្ទ បុគ្គលដែលឈ្មោះថា សិក្ខៈជាអ្នកមានបដិបទា តើដូចម្ដេច ។ ម្នាលអានន្ទ ភិក្ខុក្នុងសាសនានេះ មានសេចក្ដីគាប់ចិត្តកើត ឡើង មានសេចក្ដីមិនគាប់​ចិត្ត​កើតឡើង មានសេចក្ដីគាប់ចិត្តខ្លះ មិនគាប់ ចិត្តខ្លះកើតឡើង ព្រោះឃើញរូប​ដោយ​ភ្នែក ។ ភិក្ខុនោះក៏នឿយណាយ ធុញទ្រាន់ ខ្ពើមរអើម ដោយសេចក្ដី​​គាប់ចិត្តដែល​កើតឡើង ដោយសេចក្ដី មិនគាប់ចិត្តដែលកើតឡើង ដោយ​សេចក្ដីគាប់ចិត្តខ្លះ មិនគាប់ចិត្តខ្លះ​ដែលកើតឡើង ។ ភិក្ខុមានសេចក្តីគាប់ចិត្ត​កើតឡើង មានសេចក្ដីមិនគាប់ ចិត្ត កើតឡើង មានសេចក្ដីគាប់ចិត្តខ្លះ មិនគាប់ចិត្តខ្លះ កើតឡើង ព្រោះឮ សំឡេង​ដោយ​ត្រចៀក ... ព្រោះធុំក្លិនដោយច្រមុះ ... ព្រោះទទួល​រសដោយ អណ្ដាត ... ព្រោះពាល់ត្រូវ​ផោដ្ឋព្វៈដោយកាយ ... ព្រោះដឹងធម្មារម្មណ៍ ដោយ​ចិត្ត ។ ភិក្ខុនោះក៏នឿយណាយ ធុញ ទ្រាន់ ខ្ពើមរអើម ដោយសេចក្ដី​​គាប់​ចិត្ត​ដែល​កើតឡើង ដោយសេចក្ដីមិនគាប់ចិត្ត​ដែល កើតឡើង ដោយ​សេចក្ដីគាប់ចិត្តខ្លះ មិនគាប់​ចិត្តខ្លះដែលកើតឡើងនោះ ។ ម្នាលអានន្ទ បុគ្គលដែលឈ្មោះថា សិក្ខៈ ជាអ្នកមានបដិបទា យ៉ាងនេះឯង ។</p>
        <p><a class='ref km' id='km៣៣៨' href='#km៣៣៨'>៣៣៨</a>ម្នាលអានន្ទ បុគ្គលដែលឈ្មោះថា អរិយៈមានឥន្ទ្រិយចម្រើន ហើយ តើដូចម្ដេច ​។ ម្នាលអានន្ទ ភិក្ខុក្នុងសាសនានេះ មានសេចក្ដីគាប់ចិត្ត កើតឡើង មានសេចក្ដីមិនគាប់​ចិត្ត​កើតឡើង មានសេចក្ដីគាប់ចិត្តខ្លះ មិន គាប់ចិត្ត​ខ្លះ​កើតឡើង ព្រោះឃើញ​រូបដោយភ្នែក ។ បើភិក្ខុនោះ ប្រាថ្នាថា អាត្មាអញគប្បីជាអ្នក​សំគាល់ ក្នុងរបស់គួរ​ខ្ពើមថា ជារបស់មិនគួរខ្ពើមដូច្នេះ ហើយក៏សំគាល់ថា ជារបស់មិន​គួរខ្ពើម​ ក្នុងរបស់ ដែល​គួរ​ខ្ពើមនោះ ។ បើប្រាថ្នាថា អាត្មាអញជា​អ្នកសំគាល់ក្នុងរបស់មិនគួរខ្ពើម ថាជា​របស់គួរ ខ្ពើម ដូច្នេះ ហើយ​ក៏សំគាល់ថា ជារបស់គួរខ្ពើម ក្នុងរបស់ដែលមិនគួរ ខ្ពើមនោះ ។ បើប្រាថ្នាថា អាត្មាអញគប្បីជាអ្នកសំគាល់ក្នុងរបស់ គួរខ្ពើមផង មិនគួរខ្ពើមផង ថាជា​របស់មិនគួរខ្ពើមដូច្នេះ ហើយក៏សំគាល់ថា ជារបស់មិន គួរខ្ពើម ក្នុងរបស់ដែល​​គួរខ្ពើម​និងមិនគួរខ្ពើមនោះ ។ បើប្រាថ្នាថា អាត្មាអញ គប្បីជាអ្នកសំគាល់ ក្នុងរបស់មិនគួរខ្ពើមផង គួរខ្ពើមផង ថាជារបស់គួរខ្ពើម ដូច្នេះហើយ ក៏សំគាល់ថា ជារបស់គួរខ្ពើម ក្នុងរបស់​ដែលមិនគួរខ្ពើមនិង គួរខ្ពើមនោះ ។ បើប្រាថា អាត្មាអញគួរវៀរ ចេញនូវរបស់ទាំងពីរ គឺរបស់គួរ ខ្ពើមនិងមិនគួរខ្ពើម ជាអ្នកព្រងើយកន្តោយ មានស្មារតី ដឹងសព្វដូច្នេះ​ហើយ ក៏ជាអ្នកព្រងើយកន្ដោយ មានស្មារតីដឹងសព្វក្នុងរបស់ទាំងពីរនោះ ។ </p>
        <p><a class='ref km' id='km៣៣៩' href='#km៣៣៩'>៣៣៩</a>ម្នាលអានន្ទ មួយវិញទៀត ភិក្ខុមានសេចក្ដីគាប់ចិត្តកើត ឡើង មានសេចក្ដី​​មិន​គាប់ចិត្តកើតឡើង មានសេចក្ដីគាប់ចិត្តខ្លះ មិនគាប់ ចិត្តខ្លះ កើតឡើង ព្រោះឮ​សំឡេង​ដោយត្រចៀក ... ព្រោះធុំក្លិនដោយច្រមុះ ... ព្រោះទទួលរសដោយអណ្ដាត ... ព្រោះពាល់ត្រូវផោដ្ឋព្វៈដោយកាយ ... ព្រោះដឹងធម្មារម្មណ៍ដោយចិត្ត ។ បើភិក្ខុនោះ​ប្រាថ្នា​ថា អាត្មាអញគប្បីជា អ្នកសំគាល់ ក្នុងរបស់គួរខ្ពើម ថាជារបស់មិនគួរខ្ពើម​ដូច្នេះ ហើយ​ក៏សំគាល់ថា ជារបស់មិនគួរខ្ពើម ក្នុងរបស់ដែលគួរខ្ពើមនោះ ។ បើប្រាថ្នាថា អាត្មាអញគប្បីជាអ្នកសំគាល់ក្នុងរបស់មិនគួរខ្ពើម ថាជារបស់គួរខ្ពើម​​ដូច្នេះ ហើយ​ក៏សំគាល់ថា ជារបស់គួរខ្ពើម ក្នុងរបស់ដែលមិនគួរខ្ពើមនោះ ។ បើប្រាថ្នាថា អាត្មាអញ គប្បី​ជា​អ្នកសំគាល់ក្នុងរបស់គួរខ្ពើមផង មិនគួរខ្ពើម ផង ថាជារបស់មិនគួរខ្ពើមដូច្នេះ ហើយក៏​សំគាល់ថា ជារបស់មិនគួរខ្ពើម ក្នុងរបស់ដែល​គួរ​ខ្ពើមនិងមិនគួរខ្ពើមនោះ ។ បើប្រាថ្នាថា អាត្មាអញគប្បីជា អ្នកសំគាល់ក្នុងរបស់​មិនគួរខ្ពើមផង គួរខ្ពើមផង ថាជារបស់គួរខ្ពើមដូច្នេះ ហើយ​ក៏​សំគាល់​ថាជារបស់​គួរ​ខ្ពើម ក្នុងរបស់ដែល​មិនគួរ​ខ្ពើម និងគួរខ្ពើម នោះ ។ បើប្រាថ្នាថា អាត្មាអញ​គួរជាអ្នក​វៀរស្រឡះនូវរបស់ទាំងពីរ គឺរបស់ គួរខ្ពើមនិងរបស់មិនគួរខ្ពើម ជាអ្នកព្រងើយ​កន្តើយមានស្មារតីដឹងសព្វដូច្នេះ ហើយក៏ជាអ្នកព្រងើយកន្តើយ មានស្មារតី​ដឹងសព្វ​ក្នុង​របស់​ទាំងពីរនោះ ។ ម្នាលអានន្ទ បុគ្គលដែលឈ្មោះថា អរិយៈ មានឥន្រ្ទិយចម្រើន​ហើយ យ៉ាងនេះឯង ។</p>
        <p><a class='ref km' id='km៣៤០' href='#km៣៤០'>៣៤០</a>ម្នាលអានន្ទ កាលចម្រើននូវឥន្រ្ទិយដ៏ប្រសើរ ក្នុងវិន័យរបស់ ព្រះអរិយៈ តថាគតបានសំដែងហើយ បុគ្គលដែលឈ្មោះថា សេក្ខៈ ប្រកប ដោយបដិបទា តថាគត​បានសំដែងហើយ បុគ្គលដែលឈ្មោះថា អរិយៈ មានឥន្រ្ទិយចម្រើនហើយ តថាគត​ក៏បាន សំដែងហើយ ដោយប្រការដូច្នេះ ឯង ។ ម្នាលអានន្ទ កិច្ចណា ដែលព្រះសាស្ដា​ជាអ្នក ស្វែងរកនូវប្រយោជន៍ ជាអ្នកអនុគ្រោះដល់សាវ័កទាំងឡាយ គប្បីធ្វើ ព្រោះអាស្រ័យ សេចក្ដី អនុគ្រោះ កិច្ចនោះ តថាគតបានធ្វើហើយ ដល់អ្នកទាំងឡាយ ម្នាលអានន្ទ នុ៎ះ រុក្ខមូលនុ៎ះ សុញ្ញាគារ ម្នាលអានន្ទ អ្នកទាំងឡាយ ចូរពិនិត្យមើល​ចុះ ចូរកុំប្រមាទ កុំមានសេចក្ដីក្ដៅក្រហាយ ក្នុងកាលជាខាងក្រោយឡើយ នេះ ហើយ​ជា​ពាក្យប្រៀន ប្រដៅរបស់តថាគត ចំពោះអ្នកទាំងឡាយ ។ លុះ ព្រះមានព្រះភាគ ទ្រង់ត្រាស់​ព្រះសូត្រ នេះចប់ហើយ ព្រះអានន្ទមានអាយុ មានសេចក្ដីត្រេកអរ រីករាយ ចំពោះភាសិត ព្រះមានព្រះភាគ ។</p>
        <p>ចប់ ឥន្ទ្រិយភាវនាសូត្រ ទី ១០ ។</p>
        <p>ចប់ សឡាយតនវគ្គ ទី ៥ ។</p>
        <p>ឧទ្ទាននៃសឡាយតនវគ្គនោះ គឺ</p>
        <p>អនាថបិណ្ឌិកោវាទសូត្រ ១ ឆន្នោវាទសូត្រ ១ បុណ្ណោវាទសូត្រ ១ នន្ទកោវាទសូត្រ ១ ចូឡរាហុលោវាទសូត្រ ១ ឆឆក្កសូត្រ ១ សឡាយតនវិភង្គសូត្រ ១ នគរវិន្ទេយ្យសូត្រ ១ បិណ្ឌបាតបារិសុទ្ធិសូត្រ ១ ឥន្រ្ទិយភាវនាសូត្រ ១(នេះ) ជាវគ្គទី ៥ ខាងចុងបំផុត ។ </p>
        <p>ចប់ ឧបរិបណ្ណាសកៈ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>