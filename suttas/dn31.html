<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn31' lang='km'>
        <header>
            <ul>
            </ul>
            <h1>សិង្គាលកសូត្រ ទី ៨</h1>
        </header>
        <p><a class='ref km' id='km៤៣' href='#km៤៣'>៤៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់ ក្នុងវត្តវេឡុវន ជាកលន្ទកនិវាបស្ថាន ជិតក្រុងរាជគ្រឹះ ។ សម័យ នោះឯង កូនគហបតី ឈ្មោះ​សិង្គាលកៈ  ក្រោកឡើងអំពីព្រឹក មានសំពត់ ស្លៀកពាក់ដណ្តប់ទទឹក និងសក់ ទទឹក ចេញពីក្រុងរាជគ្រឹះ ប្រណម្យ អញ្ជលី ថ្វាយបង្គំទិសទាំងឡាយច្រើន គឺ​ទិស​​ខាងកើត ខាងត្បូង ខាងលិច ខាងជើង ខាងក្រោម និងទិសខាងលើ ។</p>
        <p><a class='ref km' id='km៤៤' href='#km៤៤'>៤៤</a>លំដាប់នោះឯង ព្រះមានព្រះភាគ ស្តេចទ្រង់ស្បង់និង បាត្រ ចីវរក្នុង បុព្វណ្ហសម័យ ហើយស្តេចចូលទៅកាន់ក្រុង រាជគ្រឹះដើម្បី បិណ្ឌបាត ។ ព្រះមានព្រះភាគ ទ្រង់ទតឃើញសិង្គាលកគហបតិ បុត្តក្រោក ឡើងអំពីព្រឹក មានសំពត់ស្លៀក ពាក់ដណ្តប់ទទឹក និងសក់ទទឹក ចេញពី ក្រុងរាជគ្រឹះកំពុងផ្គងអញ្ជលីថ្វាយបង្គំទិសទាំង ឡាយច្រើន គឺទិសខាងកើត ខាងត្បូង ខាងលិច ខាងជើង ខាងក្រោម និងទិសខាងលើ លុះទ្រង់ ឃើញហើយ ទើបទ្រង់ត្រាស់សួរសិង្គាលកគហបតិបុត្តដូច្នេះថា នែ គហបតិ បុត្ត ហេតុអ្វីទើបអ្នកក្រោកអំពីព្រឹក មានសំពត់ស្លៀកពាក់ដណ្តប់ទទឹក និង​សក់​ទទឹក ចេញ ពីក្រុងរាជគ្រឹះ ផ្គងអញ្ជលីថ្វាយបង្គំ​ទិសទាំង​ឡាយច្រើន គឺទិសខាងកើត ។បេ។ ទិសខាងលើ ។ សិង្គាលកគហបតិបុត្ត​ក្រាបបង្គំ​ទូល​ថា បពិត្រព្រះអង្គដ៏ចម្រើន កាល បិតារបស់ខ្ញុំជិតនឹងធ្វើមរណភាព បានផ្តាំ​នឹង​​ខ្ញុំព្រះអង្គយ៉ាងនេះថា ហៃបា អ្នកត្រូវតែ ថ្វាយបង្គំទិសទាំងឡាយ បពិត្រ​ព្រះអង្គដ៏ចម្រើន ខ្ញុំព្រះអង្គនោះ ធ្វើសក្ការៈ គោរព រាប់អាន បូជានូវពាក្យ​របស់បិតា បានជាក្រោកឡើងអំពីព្រឹក មានសំពត់ស្លៀកពាក់ ដណ្តប់ទទឹក និងសក់ទទឹក ចេញពីក្រុងរាជគ្រឹះ ផ្គងអញ្ជលីថ្វាយបង្គំទិសទាំងឡាយច្រើន គឺទិសខាងកើត ។បេ។ ទិសខាងលើ ។ ព្រះមានព្រះភាគទ្រង់ត្រាស់ថា នែ​គហបតិបុត្ត ក្នុងវិន័យរបស់ព្រះអរិយៈ គេមិនត្រូវថ្វាយបង្គំទិសទាំង ៦ យ៉ាង​ដូច្នេះទេ ។ សិង្គាលកគហបតិបុត្ត ក្រាបបង្គំទូលសួរថា បពិត្រព្រះអង្គ​ដ៏ចម្រើន ចំណែកក្នុងអរិយវិន័យ គេគប្បី ថ្វាយបង្គំទិសទាំង ៦ ដូចម្តេច បពិត្រព្រះអង្គដ៏ចម្រើន តើក្នុងវិន័យរបស់ព្រះអរិយ គេគប្បី ថ្វាយបង្គំ​ចំពោះទិសទាំង ៦ យ៉ាងណា សូមព្រះមានព្រះភាគ ទ្រង់សម្តែងធម៌ដល់ ខ្ញុំព្រះអង្គដូច្នោះចុះ ។</p>
        <p><a class='ref km' id='km៤៥' href='#km៤៥'>៤៥</a>ព្រះមានព្រះភាគទ្រង់ត្រាស់ថា នែគហបតិបុត្ត បើដូច្នោះ អ្នក ចូរស្តាប់ចុះ ចូរកំណត់ទុកក្នុងចិត្តឲ្យប្រពៃចុះ តថាគតនឹងសម្តែងប្រាប់ ។ សិង្គាលកគហបតិបុត្ត ក៏ទទួលស្តាប់ព្រះពុទ្ធដីកា ព្រះមានព្រះភាគថា បពិត្រព្រះអង្គដ៏ចម្រើន យ៉ាងហ្នឹងហើយ ។ ព្រះមានព្រះភាគ ទ្រង់ត្រាស់ ដូច្នេះថា ម្នាលគហបតិបុត្ត អរិយសាវ័កលះបង់នូវកម្មក្កិលេស (អំពើដ៏ សៅហ្មង) ៤ ប្រការផង មិនធ្វើនូវបាបកម្ម (អំពើអាក្រក់) ព្រោះហេតុ ៤ យ៉ាងផង មិនសេពនូវអបាយមុខ (គឺប្រធាននៃសេចក្តីវិនាស) នៃភោគៈ ៦ យ៉ាងផង អរិយសាវ័កនោះ លោកវៀរចាកបាបធម៌ទាំង ១៤ យ៉ាងនេះ ឈ្មោះថាជាអ្នកបិទបាំងទិសទាំង ៦ ប្រតិបត្តិដើម្បីជំនះក្នុងលោកទាំងពីរ គឺលោកនេះ ក៏អរិយសាវ័កនោះបានប្រារព្ធ គឺថាបានពេញចិត្រហើយ លោកខាងមុខក៏ពេញចិត្តទៀត ។ លុះអរិយសាវ័កនោះ ទម្លាយរាងកាយ ទៅ រមែងកើតក្នុងមនុស្សសុគតិសួគ៌ទេវលោក ។ កម្មក្កិលេស ៤ ប្រការ ដែលអរិយសាវ័កនោះលះបង់ហើយដូចម្តេច ។ ម្នាលគហបតិបុត្ត ការធ្វើ សត្វមានជីវិតឲ្យធ្លាក់ចុះកន្លង (សម្លាប់សត្វ) ជាកម្មក្កិលេស ១ ការកាន់ យកទ្រព្យដែលម្ចាស់គេមិនឲ្យ ជាកម្មក្កិលេស ១ ការប្រព្រឹត្តខុសក្នុងកាម ទាំងឡាយ ជាកម្មក្កិលេស ១ ការនិយាយពាក្យកុហក ជាកម្មក្កិលេស ១ កម្មក្កិលេស ៤ ប្រការនេះ ដែលអរិយសាវ័កនោះ បានលះបង់ហើយ ។ ព្រះមានព្រះភាគ បានសម្តែងពាក្យនេះ ហើយព្រះសុគតជាសាស្តា លុះ ទ្រង់សម្តែងពាក្យនេះ ហើយទើបសម្តែងគាថា ព័ន្ធនេះ តទៅទៀតថា ៖</p>
        <p><a class='ref km' id='km៤៦' href='#km៤៦'>៤៦</a>ការសម្លាប់សត្វ ១ លួចទ្រព្យគេ ១ និយាយកុហក ១ សេព​ភរិយាបុគ្គល​ដទៃ ១ ហៅថា (កម្មក្កិលេស) បណ្ឌិតទាំងឡាយ មិន​សរសើ​រ​ឡើយ ។</p>
        <p><a class='ref km' id='km៤៧' href='#km៤៧'>៤៧</a>អរិយសាវ័កមិនធ្វើនូវបាបកម្ម ព្រោះហេតុ ៤ យ៉ាង ដូចម្តេចខ្លះ បុថុជ្ជនលុះអគតិព្រោះស្រឡាញ់ ក៏ធ្វើបាបកម្ម លុះអគតិព្រោះស្អប់ ក៏​ធ្វើ​បាបកម្ម លុះអគតិ​​ព្រោះល្ងង់ ក៏ធ្វើបាបកម្ម លុះអគតិព្រោះខ្លាច ក៏ធ្វើបាប​កម្ម ។ ម្នាលគហបតិបុត្ត អរិយសាវ័ក មិនលុះអគតិព្រោះស្រឡាញ់ មិនលុះ​អគតិព្រោះស្អប់ មិនលុះអគតិ​ព្រោះល្ងង់ មិនលុះអគតិព្រោះខ្លាច ព្រោះ​ហេតុទាំង ៤ ណា ។ អរិយសាវ័កនោះឈ្មោះថា មិនធ្វើបាបកម្ម ព្រោះហេតុ ៤ យ៉ាងនេះ ។ ព្រះមានព្រះភាគបានសម្តែងពាក្យនេះហើយព្រះសុគតជា​សាស្តា លុះទ្រង់សំដែងពាក្យនេះថា ទើបសម្តែងគាថាព័ន្ធនេះតទៅទៀតថា </p>
        <p><a class='ref km' id='km៤៨' href='#km៤៨'>៤៨</a>អ្នកណាប្រព្រឹត្តកន្លងធម៌ ព្រោះសេចក្តីស្រឡាញ់ ព្រោះ សេចក្តី​​ស្អប់ ព្រោះសេចក្តីខ្លាច ព្រោះសេចក្តីវង្វេង យសរបស់អ្នកនោះ​រមែងសាប​សូន្យ​​​ទៅ ដូចព្រះ​ចន្ទ​​ខាងរនោច ។ អ្នកណា មិនប្រព្រឹត្តកន្លងធម៌ព្រោះ ​សេចក្តី​​ស្រឡាញ់ ព្រោះសេចក្តីស្អប់ ព្រោះសេចក្តីខ្លាច ព្រោះ​សេចក្តី​វង្វេង យសរបស់អ្នកនោះ រមែងពេញបរិបូណ៌ ដូចព្រះ​ចន្ទខាងក្នើត ។</p>
        <p><a class='ref km' id='km៤៩' href='#km៤៩'>៤៩</a>អរិយសាវ័ក មិនសេពនូវធម៌ ជាប្រធាននៃសេចក្តីវិនាសភោគៈ ៦ យ៉ាង ដូចម្តេចខ្លះ ។ ម្នាលគហបតិបុត្ត កិរិយាប្រកបរឿយៗ នូវការផឹក ទឹកស្រវឹង គឺសុរា​និងមេរ័យ ដែលជាហេតុ ជាទីតាំងនៃសេចក្តីប្រមាទ ជាប្រធាននៃសេចក្តីវិនាសភោគៈ ១ បានប្រកបរឿយៗ នូវការត្រាច់ទៅតាម ច្រកល្ហកខុសកាល ជាប្រធាននៃសេចក្តី​វិនាស​ភោគៈ ១ ការដើរមើលមហោ ស្រពជាប្រធាននៃសេចក្តីវិនាសភោគៈ ១ ការប្រកប​រឿយៗ នូវហេតុជា ទី​តាំងនៃសេចក្តីប្រមាទ គឺលេងល្បែងភ្នាល់ ជាប្រធាននៃ​សេចក្តី​វិនាសភោគៈ ១ ការសេពគប់នូវបាបមិត្ត ជាប្រធាននៃសេចក្តីវិនាសភោគៈ ១ ការប្រកប​រឿយៗ នូវសេចក្តីខ្ជិល ជាប្រធាននៃសេចក្តីវិនាសភោគៈ ១ ។</p>
        <p><a class='ref km' id='km៥០' href='#km៥០'>៥០</a>ម្នាលគហបតិបុត្ត ទោសក្នុងកិរិយាប្រកបរឿយៗ នូវការផឹក ​ទឹកស្រវឹង គឺសុរានិងមេរ័យ ដែលជាហេតុជាទីតាំងនៃសេចក្តី​ប្រមាទនេះ​មាន ៦ យ៉ាង គឺវិនាស​ទ្រព្យ​​ដែលឃើញជាក់ស្តែងខ្លួនឯង ១ ការកឲ្យកើត​ជម្លោះ ១ ហេតុនាំឲ្យកើត​រោគទាំងឡាយ ១ ការនាំឲ្យខូចឈ្មោះ ១ ការ​បង្ហាញកេរ្តិ៍ខ្មាស ១ ហេតុគម្រប់ ៦ គឺធ្វើ​បញ្ញា​ឲ្យមានកម្លាំងថយ ១ ។ ម្នាលគហបតិបុត្ត ទោសក្នុងការប្រកបរឿយៗ នូវ​ការ​ផឹកទឹកស្រវឹង គឺសុរា​និង​មេរ័យ ដែលជាហេតុជាទីតាំង នៃសេចក្តីប្រមាទមាន ៦ យ៉ាងនេះឯង ។</p>
        <p><a class='ref km' id='km៥១' href='#km៥១'>៥១</a>ម្នាលគហបតិបុត្ត ទោសក្នុងការប្រកបរឿយៗ នូវការដើរទៅ​តាមច្រក​ល្ហកខុសកាលនេះមាន ៦ យ៉ាង គឺអ្នកនោះឈ្មោះថា មិនគ្រប់គ្រង​មិនថែរក្សាខ្លួន ១ អ្នកនោះ​ឈ្មោះថា មិនគ្រប់គ្រងមិនរក្សាកូនប្រពន្ធ ១ អ្នកនោះ​ឈ្មោះថា មិនគ្រប់គ្រង​មិនរក្សាទ្រព្យសម្បត្តិ ១ សេចក្តីរង្កៀស​តែងកើតមានក្នុងកន្លែង (ដែលខ្លួនទៅដល់) នោះៗ ១ ពាក្យមិនពិត​តែង​ធ្លាក់មកត្រូវលើបុគ្គលនោះ ១ បុគ្គលនោះឈ្មោះថា បំពេញនូវ​ធម៌ជា​ទុក្ខច្រើន ១ ។ ម្នាលគហបតិបុត្ត ទោសក្នុងការប្រកបរឿយៗ ​នូវកិរិយា​ត្រាច់​ទៅ​តាមច្រកល្ហកខុសកាលមាន ៦ យ៉ាងនេះឯង ។</p>
        <p><a class='ref km' id='km៥២' href='#km៥២'>៥២</a>ម្នាលគហបតិបុត្ត ទោសក្នុងការដើរមើលល្បែងមហោស្រពនេះ ៦ យ៉ាង គឺរបាំក្នុងទីណា ក៏ទៅក្នុងទីនោះ ១ ចម្រៀងក្នុងទីណា ក៏ទៅ ក្នុងទីនោះ ១ ការប្រគំ​ក្នុង​ទីណា ក៏ទៅក្នុងទីនោះ ១ គេប្រជុំនិយាយ រៀងព្រេងឥតប្រយោជន៍ (មានរឿង​ចម្បាំង​នៃ​មហា​ភារតៈ និងរឿងនាង សិតាជាដើម) ក្នុងទីណា ក៏ទៅក្នុងទីនោះ ១ ល្បែង​វាយ​គងក្នុងទីណា ក៏ទៅក្នុងទីនោះ ១ ល្បែងវាយរនាតក្នុងទីណា ក៏ទៅក្នុងទីនោះ ១ ។ ម្នាលគហបតិបុត្ត ទោសក្នុងកិរិយាដើរមើលល្បែងមហោស្រពមាន ៦ យ៉ាង​នេះឯង ។</p>
        <p><a class='ref km' id='km៥៣' href='#km៥៣'>៥៣</a>ម្នាលគហបតិបុត្ត ទោសក្នុងការប្រកបរឿយៗ នូវការលេង ល្បែងភ្នាល់ ដែលជាហេតុជាទីតាំងនៃសេចក្តីប្រមាទនេះ មាន ៦ យ៉ាង គឺបុគ្គលនោះបើឈ្នះគេ តែងបានពៀរ ១ បើចាញ់គេ តែងសោកស្តាយ ទ្រព្យសម្បត្តិ ១ វិនាសទ្រព្យសម្បត្តិ ដែលឃើញជាក់ស្តែងទាន់ភ្នែក ១ កាលបើទៅសាលាវិនិច្ឆ័យ គេមិនជឿស្តាប់ពាក្យ ១ ពួកមិត្តអាមាត្យ តែង​បោះបង់ចោល ១ ជាបុគ្គលដែលគេមិនត្រូវកា​រដណ្តឹង​ឬឲ្យកូនស្រី ព្រោះគេ​គិតថា បុរសបុគ្គលអ្នកលេងល្បែងភ្នាល់ មិនអាចចិញ្ចឹមប្រពន្ធបានទេ ១ ។ ម្នាលគហបតិបុត្ត ទោសក្នុងការប្រកបរឿយៗ នូវការលេងល្បែងភ្នាល់ ដែលជាហេតុ​ជាទីតាំង នៃសេចក្តីប្រមាទមាន ៦ យ៉ាងនេះឯង។</p>
        <p><a class='ref km' id='km៥៤' href='#km៥៤'>៥៤</a>ម្នាលគហបតិបុត្ត ទោសក្នុងការសេពគប់នូវបាបមិត្តនេះមាន ៦ យ៉ាង គឺពួកជនដែលជាអ្នកលេងល្បែងភ្នាល់ ១ ជនដែលជា​អ្នក​លេងស្រី ១ ជនដែលជា​អ្នកលេងផឹកសុរា ១ ជនដែលជាអ្នក​បោក​ប្រាស​បញ្ឆោត អ្នក ដទៃដោយរបស់ក្លែង ១ ជនដែលជាអ្នក​បំបាត់​ប្រវញ្ចន៍​អ្នកដទៃ ក្នុងទី ចំពោះមុខ ១ ជនដែលជាអ្នកឆក់​ដណ្តើម​ទ្រព្យអ្នកដទៃ ១ ជនទាំង​នោះ​ជាមិត្តជាសំឡាញ់របស់ជននោះ ។ ម្នាលគហបតិបុត្ត ទោសក្នុងការ​សេព​គប់​នូវបាបមិត្ត មាន ៦ យ៉ាងនេះឯង ។</p>
        <p><a class='ref km' id='km៥៥' href='#km៥៥'>៥៥</a>ម្នាលគហបតិបុត្ត ទោសក្នុងការប្រកបរឿយៗ នូវសេចក្តី ខ្ជិលនេះមាន ៦ យ៉ាងគឺមិនធ្វើការងារ ដោយអាងថា ត្រជាក់ណាស់ ១ មិនធ្វើការងារ ដោយអាងថា ក្តៅណាស់ ១ មិនធ្វើការងារដោយអាងថា ល្ងាចណាស់ ១ មិនធ្វើការងារដោយអាងថា ព្រឹកណាស់ ១ មិនធ្វើការងារ​ដោយអាងថា ឃ្លានណាស់ ១ មិនធ្វើការងារ ដោយអាងថា ស្រេកណាស់ ១ កាលបើជនអ្នកខ្ជិលច្រអូសនោះ ច្រើនដោយការពោលអាង​កិច្ច​យ៉ាងនេះ គោគៈទាំងឡាយ ដែលមិនទាន់កើត ក៏ខានកើតឡើងផង ភោគៈទាំងឡាយ​ដែល​​កើត​​ឡើងហើយ ក៏ដល់នូវសេចក្តីរេចរឹលទៅវិញផង ។ ម្នាល​គហបតិ​បុត្ត ទោសក្នុងការប្រកបរឿយៗ នូវសេចក្តីខ្ជិលមាន ៦ យ៉ាងនេះឯង ។ ព្រះមានព្រះភាគ ទ្រង់​បានសម្តែងធម៌នេះហើយ ព្រះសុគតជាសាស្តា លុះ​សម្តែងធម៌នេះហើយ ទ្រង់សម្តែង​​គាថាព័ន្ធនេះ តទៅទៀតថា៖</p>
        <p><a class='ref km' id='km៥៦' href='#km៥៦'>៥៦</a>បុគ្គលខ្លះ ជាមិត្តសំឡាញ់បានតែក្នុងរោងសុរាក៏មាន បុគ្គល​ខ្លះ ថាសំឡាញ់ៗ តែនៅចំពោះមុខក៏មាន បុគ្គលណា កាលបើ​ប្រយោជន៍ (ខ្លួន) កើតឡើង ទើបធ្វើជាសំឡាញ់ បុគ្គលនោះ​មក​ជា​សំឡាញ់នឹងខ្លួនក៏មាន ។ កិរិយាដេកដល់ថ្ងៃ ១ ធ្វើសេវនកិច្ច នឹងប្រពន្ធអ្នកដទៃ ១ ភាវៈជាអ្នក​មានពៀរច្រើន ១ ភាវៈជាអ្នកធ្វើ​អំពើឥតប្រយោជន៍ ១ បាបមិត្ត ១ ភាវៈ​ជាអ្នកកំណាញ់ស្វិតស្វាញ ១ ហេតុទាំង ៦ នុ៎ះ រមែងបំផ្លាញបុរស (ឲ្យវិនាស) ។ នរជន​ដែលមានមិត្តអាក្រក់ មានសំឡាញ់អាក្រក់ មានមារយាទ​នឹង​គោចរ​​អាក្រក់ តែងវិនាសចាកលោកទាំងពីរ គឺលោកនេះ នឹង​លោក​​ខាងមុខ ។ ល្បែងភ្នាល់ ល្បែងស្រី នឹងល្បែងសុរា ១ របាំនឹងចម្រៀង ១ ការដេកថ្ងៃ ១ ការឲ្យគេបម្រើខ្លួនក្នុងកាលមិនគួរ ១ ពួកមិត្តអាក្រក់ ១ ភាវៈជាអ្នកមានសេចក្តីកំណាញ់ស្វិតស្វាញ ១ ហេតុ ៦ នេះ​តែង​បំផ្លាញ​បុរសឲ្យវិនាស ។ ពួកជនដែល​លេង​ល្បែងភ្នាល់ ផឹកសុរា ធ្វើសេវន​កិច្ច នឹងស្រីដែលស្មើ​ដោយជីវិត​របស់បុរសដទៃ សេពគប់នឹងបុគ្គល​ថោក​​ទាប (ខាតលក្ខណ៍) មិនសេពគប់និងបុគ្គលដែលមានសេចក្តីចម្រើន (គ្រប់លក្ខណ៍) យសរបស់ពួកជននោះតែងសាបសូន្យ ដូចព្រះ​ចន្ទ​​ខាងរនោច ។ ជនដែលជាអ្នកផឹកសុរា ជាអ្នកខ្សត់ទ្រព្យ ជាអ្នកឥត​មាន​កង្វល់​ដោយការងារចិញ្ចឹមជីវិត មានតែស្រវឹងជានិច្ច ប្រាសចាកសេចក្តី​ចម្រើន លិចចុះក្នុងបំណុល ដូចដុំថ្មលិចចុះទៅក្នុងទឹក បុគ្គលនោះ​តែង​ធ្វើ​ការងារឲ្យវឹកវរដល់ខ្លួនដោយឆាប់ ។ បុគ្គលដេក​ក្នុងវេលា​ថ្ងៃជាប្រក្រតី មិនក្រោកឡើងពីយប់ជាប្រក្រតី ជាអ្នកស្រវឹងជានិច្ច ជាអ្នកលេងល្បែង មិនអាចនឹងគ្រប់គ្រងផ្ទះសម្បែងបាន ។ ប្រយោជន៍​ទាំងឡាយ តែងកន្លង​ហួស​​មនុស្ស​ដែលលះបង់ចោល នូវការងារ ដោយពោលអាងថា វេលានេះ​ត្រជាក់​​ណាស់ ក្តៅ​ណាស់ ល្ងាចណាស់ ។ ជនណាមួយ​ធ្វើនូវកិច្ច​ការរបស់បុរស មិន​អើ​ពើនូវ​ត្រជាក់នឹងក្តៅក្រៃលែងជាងស្មៅ (ទៅទៀត) ជននោះ​រមែង​មិ​ន​សាបសូន្យចាកសេចក្តីសុខឡើយ ។</p>
        <p><a class='ref km' id='km៥៧' href='#km៥៧'>៥៧</a>ម្នាលគហបតិបុត្ត អ្នកត្រូវស្គាល់ពួកមនុស្សដែលមិនមែនជាមិត្ត គ្រាន់តែ​ជាមិត្តប្លម ៤ ពួកនេះគឺ អ្នកត្រូវស្គាល់មនុស្ស ដែលគិតយកតែ ប្រយោជន៍ខ្លួនថា មិនមែន​ជាមិត្ត​​ គ្រាន់តែជាមិត្តប្លម ១ អ្នកត្រូវស្គាល់មនុស្ស ល្អតែសម្តីថា មិនមែនជាមិត្ត​គ្រាន់តែជាមិត្តប្លម ១ អ្នកត្រូវស្គាល់មនុស្ស ដែលនិយាយចាក់បណ្តោយឲ្យគាប់ចិត្តថា មិនមែនជាមិត្ត គ្រាន់តែជាមិត្ត ប្លម ១ អ្នកត្រូវស្គាល់មនុស្សជាសំឡាញ់ ក្នុងការវិនាស​ភោគៈ​​ទាំង​ឡាយថា មិនមែនជាមិត្ត គ្រាន់តែ ជាមិត្តប្លម ១ ។</p>
        <p><a class='ref km' id='km៥៨' href='#km៥៨'>៥៨</a>ម្នាលគហបតិបុត្ត មនុស្សគិតយកតែប្រយោជន៍ខ្លួន មិនមែន ជាមិត្ត គ្រាន់តែជាមិត្តប្លម (នោះ) អ្នកត្រូវស្គាល់ដោយស្ថាន ៤ យ៉ាង គឺមិត្តគិតយក​តែប្រយោជន៍​ខ្លួន ១ មិត្តប្រាថ្នាយករបស់ច្រើនដោយ (ឲ្យ) របស់តិចតួច ១ ទាល់​តែមានភ័យទើប​ជួយធ្វើកិច្ចរបស់មិត្ត ១ សេពគប់មិត្ត​ព្រោះហេតុតែប្រយោជន៍ ១ ។ ម្នាលគហបតិបុត្ត មិត្តគិតយកតែប្រយោជន៍​ខ្លួន មិនមែនជាមិត្តទេ គ្រាន់តែជាមិត្តប្លម អ្នកត្រូវស្គាល់ដោយ​ស្ថាន ៤ យ៉ាងនេះឯង ។</p>
        <p><a class='ref km' id='km៥៩' href='#km៥៩'>៥៩</a>ម្នាលគហបតិបុត្ត មិត្តល្អតែសម្តី មិនមែនជាមិត្តទេ គ្រាន់តែ​ជាមិត្តប្លម អ្នកត្រូវស្គាល់ដោយស្ថាន ៤ គឺ មិត្តទទួលរាក់ទាក់ដោយ​របស់​ដែលកន្លងហើយ ១ ទទួលរាក់ទាក់ដោយ របស់មិនទាន់មានមក ១ សង្គ្រោះដោយអំពើឲ្យតប្រយោជន៍ កាលកិច្ចទាំងឡាយ កើតឡើងភ្លាមៗ ក៏សម្តែងអាងរបស់ខូចខាត  ១ ម្នាលគហបតិ​បុត្ត មិត្តល្អតែសម្តី មិនមែន​ជាមិត្តទេ គ្រាន់តែជាមិត្តប្លម អ្នកត្រូវស្គាល់ដោយស្ថាន ៤ យ៉ាងនេះឯង ។</p>
        <p><a class='ref km' id='km៦០' href='#km៦០'>៦០</a>ម្នាលគហបតិបុត្ត មិត្តនិយាយចាក់បណ្តោយឲ្យគាប់ចិត្ត មិនមែនជាមិត្តទេ គ្រាន់តែជាមិត្តប្លម អ្នកត្រូវស្គាល់ដោយស្ថាន ៤ យ៉ាង គឺ បើមិត្តធ្វើអំពើអាក្រក់ ក៏យល់​ព្រមតាម ១ មិត្តធ្វើអំពើល្អក៏យល់ព្រមតាម ១ ពណ៌នាគុណមិត្ត តែក្នុងទីចំពោះមុខ ១ ពោលទោសមិត្ត ក្នុងទីកំបាំងមុខ ១ ។ ម្នាលគហបតិបុត្ត មិត្តនិយាយចាក់កណ្តោយ​ឲ្យគាប់ចិត្ត មិនមែន​ជាមិត្ត​ទេ គ្រាន់តែជាមិត្តប្លម អ្នកត្រូវស្គាល់ដោយស្ថាន ៤ យ៉ាងនេះឯង ។</p>
        <p><a class='ref km' id='km៦១' href='#km៦១'>៦១</a>ម្នាលគហបតិបុត្ត មនុស្សជាសំឡាញ់ក្នុងផ្លូវវិនាស មិនមែនជា មិត្តទេ គ្រាន់តែជាមិត្តប្លម អ្នកត្រូវស្គាល់ដោយស្ថាន ៤ យ៉ាងគឺ ជា​សំឡាញ់ ក្នុងកិរិយា​ប្រក​ប​រឿយៗ នូវការផឹកទឹកស្រវឹង គឺសុរាមេរ័យ ដែលជាទីតាំងនៃសេចក្តីប្រមាទ ១ ជា​សំឡាញ់​ក្នុងការប្រកបរឿយៗ នូវការត្រាច់ទៅតាមច្រកល្ហកខុសកាល ១ ជាសំឡាញ់​ក្នុង​កិរិយា​ដើរ​មើលល្បែងមហោស្រព ១ ជាសំឡាញ់ក្នុងកិរិយា​ប្រកប​រឿយៗ ​នូវ​ល្បែង​​ភ្នាល់ដែលជាហេតុជាទីតាំងនៃសេចក្តីប្រមាទ ១ ។ ម្នាលគហ-​បតិ​បុត្ត មនុស្ស​ជា​​សំឡាញ់ក្នុងផ្លូវវិនាស មិនមែនជាមិត្តទេ គ្រាន់តែ​ជាមិត្តប្លម អ្នកត្រូវស្គាល់ដោយ​ស្ថាន ៤ យ៉ាង នេះឯង ។ ព្រះមាន​ព្រះភាគទ្រង់បានសម្តែងសេចក្តីនេះ លុះព្រះសុគតជា​សាស្តាស​ម្តែង​សេចក្តីនេះហើយ ទើបទ្រង់សម្តែងពាក្យគាថាព័ន្ធ តទៅ ទៀតថា ៖</p>
        <p><a class='ref km' id='km៦២' href='#km៦២'>៦២</a>បុគ្គលដែលជាមិត្ត គិតយកតែប្រយោជន៍ខ្លួន ១ បុគ្គលដែល​ជាមិត្ត​ល្អតែសម្តី ១ បុគ្គលដែលនិយាយចាក់បណ្តោយឲ្យគាប់ចិត្ត ១ បុគ្គលដែល​ជាសំឡាញ់ក្នុងផ្លូវវិនាស ១ បណ្ឌិតដឹងថា​បុគ្គល​ទាំង ៤ ពួកនុ៎ះមិន​មែនជា​មិត្ត ហើយគប្បីចៀសវាងឲ្យឆ្ងាយ ដូចជា​អ្នក​ដំណើរចៀសវាងផ្លូវ​ដែលប្រកបដោយភ័យដូច្នោះ ។</p>
        <p><a class='ref km' id='km៦៣' href='#km៦៣'>៦៣</a>ម្នាលគហបតិបុត្ត មនុស្ស ៤ ពួកនេះ អ្នកត្រូវដឹងថាជាមិ​ត្តមាន​សន្តានល្អ គឺ មិត្តមានឧបការៈ អ្នកត្រូវដឹងថាជាមិត្តមានសន្តានល្អ ១ មិត្ត​រួមសុខទុក្ខ អ្នកត្រូវដឹងថាជា​មិត្តមានសន្តានល្អ ១ មិត្តបា្រប់ប្រយោជន៍ អ្នក​ត្រូវដឹងថាជាមិត្តមានសន្តានល្អ ១ មិត្តមានសេចក្តីឈឺឆ្អាល អ្នកត្រូវដឹងថា ជាមិត្តមានសន្តានល្អ ១ ។</p>
        <p><a class='ref km' id='km៦៤' href='#km៦៤'>៦៤</a>ម្នាលគហបតិបុត្ត មិត្តមានឧបការៈ ជាមិត្តមានសន្តានល្អ អ្នក ត្រូវ​ដឹងដោយស្ថាន ៤ យ៉ាង គឺ រក្សាមិត្តដែលធ្វេសប្រហែស ១ រក្សាសម្បត្តិ របស់​មិត្តដែល​ធ្វេសប្រហែស ១ ជាទីពឹងពំនាក់នៃមិត្តដែល មានសេចក្តី ភិតភ័យ ១ កាលបើកិច្ចដែល​ត្រូវ​​​​ធ្វើកើតឡើងហើយ តែងជួយផ្តល់ភោគៈ ជា ទ្វិគុណជាងទ្រព្យដែលមិត្តត្រូវការនោះ ១ ។ ម្នាលគហបតិបុត្ត មិត្តមាន ឧបការៈ ជាមិត្តមានសន្តានល្អ អ្នកត្រូវដឹងដោយស្ថាន ៤ យ៉ាងនេះឯង ។</p>
        <p><a class='ref km' id='km៦៥' href='#km៦៥'>៦៥</a>ម្នាលគហបតិបុត្ត មិត្តរួមសុខទុក្ខ ជាមិត្តមានសន្តានល្អ អ្នកត្រូវ​ដឹង​ដោយស្ថាន ៤ យ៉ាង គឺ ប្រាប់នូវអាថ៌កំបាំងរបស់ខ្លួនដល់មិត្ត ១ ជួយ បិទបាំងនូវអាថ៌​កំបាំងរបស់មិត្ត ១ មិនបោះបង់គ្នា ក្នុងគ្រាមានវិបត្តិ សូម្បី ជីវិតក៏ហ៊ានលះបង់ ដើម្បី​ប្រយោជន៍​ដល់មិត្ត (ស៊ូប្តូរ ជីវិត) ១ ។ ម្នាល គហបតិបុត្ត មិត្តរួមសុខទុក្ខ ជាមិត្តមាន​សន្តានល្អ អ្នកត្រូវដឹងដោយស្ថាន ៤ យ៉ាងនេះឯង ។</p>
        <p><a class='ref km' id='km៦៦' href='#km៦៦'>៦៦</a>ម្នាលគហបតិបុត្ត មិត្តប្រាប់ប្រយោជន៍ ជាមិត្តមានសន្តានល្អ អ្នកត្រូវដឹង​ដោយស្ថាន ៤ យ៉ាង គឺហាមមិត្តឲ្យឃ្លាតចាកអំពើអាក្រក់ ១ ដឹកនាំឲ្យមិត្តដំកល់​នៅតែ​ក្នុង​​​អំពើល្អ ១ ឲ្យបានឮពាក្យដែលមិនធ្លាប់បានឮ ១ ប្រាប់ផ្លូវឋានសួគ៌ ១ ។ ម្នាលគហបតិ​​បុត្ត​ មិត្តប្រាប់ប្រយោជន៍ ជាមិត្តមាន សន្តានល្អ អ្នកត្រូវដឹងដោយស្ថាន ៤ យ៉ាងនេះឯង ។ </p>
        <p><a class='ref km' id='km៦៧' href='#km៦៧'>៦៧</a>ម្នាលគហបតិបុត្ត មិត្តមានសេចក្តីឈឺឆ្អាល ជាមិត្តមានសន្តាន ល្អ អ្នកត្រូវ​ដឹងដោយស្ថាន ៤ យ៉ាង គឺ ជួយព្រួយចិត្តពីព្រោះមិត្តបាន សេចក្តីវិនាស ១ ជួយត្រេកអរ​ព្រោះមិត្តបានសេចក្តីចម្រើន ១ ទទឹងទាស់ នឹងមនុស្សដែលពោលទោសមិត្ត ១ សរសើរ​តែ​​មនុស្សដែលពណ៌នាគុណ មិត្ត ១ ។ ម្នាលគហបតិបុត្ត មិត្តមានសេចក្តីឈឺឆ្អាល ជាមិត្តមានសន្តានល្អ អ្នកត្រូវដឹងដោយស្ថាន ៤ យ៉ាងនេះឯង ។ ព្រះមានព្រះភាគ​ទ្រង់បាន សម្តែងសេចក្តីនេះ លុះព្រះសុគតជាសាស្តាត្រាស់សេចក្តីនេះហើយ ទើប ទ្រង់​សម្តែង​ពាក្យជាគាថាព័ន្ធ តទៅទៀតថា ៖</p>
        <p><a class='ref km' id='km៦៨' href='#km៦៨'>៦៨</a>មិត្តដែលមានឧបការៈ សំឡាញ់ដែលរួមសុខទុក្ខ មិត្តដែល ប្រាប់​ប្រយោជន៍ ​មិត្តដែលមានសេចក្តីឈឺឆ្អាល បណ្ឌិតស្គាល់ ជាក់នូវបុគ្គលទាំង ៤ ពួកនុ៎ះថា ជាមិត្តមែនទែន ហើយគប្បីចូល ទៅអង្គុយជិតស្និទ្ធស្នាល ដូចជាមាតា​នឹង​​បុត្តដែលកើតពីទ្រូង ។ អ្នកប្រាជ្ញបរិបូណ៌ដោយសីល តែងរុងរឿងដូច​ជាភ្លើងដែល​ភ្លឺ​ដូច្នោះ​ឯង កាល​​​បុគ្គលសន្សំទ្រព្យ រមែងធ្វើទ្រព្យឲ្យជាគំនរ​ដូចជា​ឃ្មុំដូច្នោះឯង ។ ភោគៈទាំងឡាយ តែងដល់នូវការពូនជាគំនរ ដូចជា​ដំបូក​ដែលកណ្តៀរកពូនដូច្នោះឯង ។ គ្រហស្ថក្នុង​ត្រកូល​បានសន្សំភោគៈ ទាំងឡាយយ៉ាងនេះហើយ ទើបអាង (តាំងខ្លួន) កុលបុត្រដែលចែក​ភោគៈ​ទាំងឡាយជា ៤ ចំណែក គឺបរិភោគ​ភោគៈទាំងឡាយ ១ ចំណែក ប្រកបការងារពីរចំណែក ទាំងតម្កល់​ទុកនូវចំណែកទី ៤ ដោយក្រែងមាន​អន្តរាយទាំងឡាយ (ទៅខាង​មុខ) កុលបុត្រនោះទើបឈ្មោះថា ចង​បាច់​មិត្តទាំងឡាយបាន  ។</p>
        <p><a class='ref km' id='km៦៩' href='#km៦៩'>៦៩</a>ម្នាលគហបតិបុត្ត អរិយសាវ័ក បិទបាំងទិសទាំង ៦ ដូចម្តេច ។ ម្នាលគហបតិបុត្ត អ្នកត្រូវដឹងទិសទាំង ៦ ដូច្នេះ គឺ មាតាបិតា អ្នកត្រូវដឹងថា ទិសខាងកើត ១ អាចារ្យ អ្នកត្រូវដឹងថា ទិសខាងត្បូង ១ កូននឹងប្រពន្ធ អ្នកត្រូវដឹងថា ទិសខាងលិច ១ មិត្តអាមាត្យ អ្នកត្រូវដឹងថា ទិសខាងជើង ទាសៈនឹងកម្មករ  អ្នកត្រូវដឹងថា ទិសខាងក្រោម ១ សមណព្រាហ្មណ៍ អ្នកត្រូវដឹងថា ទិសខាងលើ ១ ។</p>
        <p><a class='ref km' id='km៧០' href='#km៧០'>៧០</a>ម្នាលគហបតិបុត្ត មាតាបិតាជាទិសខាងកើត កូនត្រូវ ទំនុកប ម្រុង​ដោយស្ថានទាំងឡាយ ៥ យ៉ាង គឺ កូនត្រូវតាំងចិត្តថា អាត្មាអញ មាតាបិតាបានចិញ្ចឹម​រក្សាមកហើយ នឹងចិញ្ចឹមមាតាបិតាវិញ ១ នឹងជួយធើ្វ ការងាររបស់មាតាបិតា ១ ទាំង​តម្កល់វង្សត្រកូល ១ ប្រតិបត្តិឲ្យជាអ្នកសម គួរទទួលទ្រព្យមត៌កបាន ១ មួយទៀត ឧទ្ទិសទក្ខិណាទាន​​​​​​ដល់មាតាបិតា ដែលធ្វើកាលកិរិយាទៅកាន់បរលោកហើយ ១ ។ ម្នាលគហបតិបុត្ត មាតា​បិតាជាទិសខាងកើត ដែលកូនទំនុកបម្រុងដោយស្ថាន​ទាំងឡាយ ៥ យ៉ាង​នេះឯងហើយ រមែងអនុគ្រោះកូន ដោយស្ថានទាំងឡាយ ៥ យ៉ាង វិញដូច្នេះ គឺ ហាមឃាត់កូនចាកអំពើអាក្រក់ ១ ឲ្យកូនតម្កល់នៅតែក្នុង អំពើល្អ ១ ឲ្យកូនរៀន​សូត្រ​សិល្បសាស្ត្រ ១ ដណ្តឹងភរិយាស្វាមីសមគួរឲ្យ ១ ចែកទ្រព្យឲ្យកូន​ក្នុងសម័យគួរ ១​ ។ ម្នាលគហបតិបុត្ត មាតាបិតាជាទិស ខាងកើត ដែលកូនទំនុក​បម្រុងដោយស្ថាន ៥ យ៉ាងនេះឯងហើយ រមែង អនុគ្រោះកូនដោយស្ថាន ៥ យ៉ាងនេះ ទិសខាងកើតនោះ ដែលកូនបាន បិទបាំងហើយ ជាទិសមានសេចក្តីក្សេម ឥតមាន​ភយន្តរាយ៉ាងនេះ ។</p>
        <p><a class='ref km' id='km៧១' href='#km៧១'>៧១</a>ម្នាលគហបតិបុត្ត អាចារ្យជាទិសខាងត្បូង សិស្សត្រូវ ប្រតិបត្តិ ដោយស្ថាន ៥ យ៉ាងគឺ ដោយការក្រោកឡើងទទួល ១ ដោយការគាល់បម្រើ ១ ដោយការ​ជឿស្តាប់ឱវាទ ១ ដោយការបម្រើតូចៗ (មានឲ្យទឹកលុបមុខ នឹងឈើស្ទន់ជាដើម) ១ ដោយការរៀនសិល្បសាស្ត្រ ដោយគោរព ១ ។ ម្នាលគហបតិបុត្ត អាចារ្យ​ជាទិស​ខាងត្បូង ដែលសិស្សប្រតិបត្តិដោយស្ថាន ៥ យ៉ាងនេះឯងហើយ រមែងអនុគ្រោះសិស្ស​ដោយស្ថាន ៥ យ៉ាងវិញ គឺ ដឹក នាំល្អ ១ ឲ្យរៀនល្អ ១ ប្រៀនប្រដៅសិស្ស​ឲ្យចេះ​ត្រឹមត្រូវក្នុងសិល្បសាស្ត្រ សព្វគ្រប់ ១ តែងលើកតម្កើងក្នុងទីប្រជុំមិត្តអាមាត្យ ១ ធ្វើសេចក្តីការពារ ក្នុងទិសទាំងឡាយ ១ ។ ម្នាលគហបតិបុត្ត ពួកអាចារ្យជាទិស​ខាងត្បូង ដែលសិស្សប្រតបត្តិដោយស្ថាន ៥ យ៉ាងនេះឯងហើយ រមែងអនុគ្រោះ សិស្សដោយស្ថាន ៥ យ៉ាងនេះ ទិសខាងត្បូងនោះ ដែលសិស្សបានបិទ បាំងហើយ ជាទិស​មានសេចក្តីក្សេម ឥតមានភយន្តរាយយ៉ាងនោះ ។</p>
        <p><a class='ref km' id='km៧២' href='#km៧២'>៧២</a>ម្នាលគហបតិបុត្ត ភរិយាជាទិសខាងលិច ស្វាមីត្រូវទំនុកបម្រុង​ដោយស្ថាន ៥ យ៉ាង គឺ ដោយការរាប់អានជាភរិយាពេញទី ១ ដោយ មិនមើលងាយ ១ ដោយមិនប្រព្រឹត្តក្បត់ចិត្ត ១ ដោយប្រគល់ឲ្យជាធំ (ក្នុង​ការផ្ទះ) ១ ដោយការ​ឲ្យ​គ្រឿង​តែងខ្លួន ១ ។ ម្នាលគហបតិបុត្ត ភរិយា​ជាទិសខាងលិច ដែលស្វាមីទំនុកបម្រុង​ដោយស្ថានទាំងឡាយ ៥ យ៉ាង​នេះឯងហើយ រមែងអនុគ្រោះស្វាមីដោយស្ថានទាំងឡាយ ៥ យ៉ាងវិញ គឺ ចាត់ចែងការងារដោយល្អ ១ សង្រ្គោះជនជាញាតិទាំងពីរខាងដោយល្អ ១ មិនប្រព្រឹត្តក្បត់ចិត្ត ១ ថែទាំទ្រព្យដែលស្វាមី រកបានមក ១ ឈ្លាស​មិន​ខ្ជិលច្រអូស​ក្នុងកិច្ចការសព្វគ្រប់ ១ ។ ម្នាលគហបតិបុត្ត ភរិយាជាទិស​ខាង​លិច ដែលស្វាមីទំនុក​បម្រុងដោយស្ថាន ៥ យ៉ាងនេះឯងហើយ រមែង​អនុគ្រោះ​ស្វាមីដោយស្ថាន ៥ យ៉ាងនេះ ទិសខាងលិចនោះ ដែលស្វាមីបិទ​បាំង​ហើយ ជាទិសមានសេចក្តីក្សេម ឥតមានភយន្តរាយយ៉ាងនេះ ។</p>
        <p><a class='ref km' id='km៧៣' href='#km៧៣'>៧៣</a>ម្នាលគហបតិបុត្ត មិត្តអាមាត្យជាទិសខាងជើង កុលបុត្តត្រូវ ប្រតិបត្តិ​ដោយស្ថានទាំងឡាយ ៥ យ៉ាង គឺដោយការឲ្យរបស់ ១ ដោយ ការនិយាយ​តែ​ពាក្យ​គាប់ចិត្ត ១ ដោយការប្រព្រឹត្តិ ឲ្យជាប្រយោជន៍ ១ ដោយ ការប្រព្រឹត្តិខ្លួនស្មើ ១ ដោយ​ការមិនកុហកបញ្ឆោត ១ ។ ម្នាលគហបតិបុត្ត មិត្តអាមាត្យជាទិសខាងជើង ដែល​កុលបុត្តប្រតិបត្តិដោយស្ថាន ៥ នេះឯង ហើយ រមែងអនុគ្រោះកុលបុត្តដោយស្ថាន ៥ យ៉ាង គឺ រក្សាមិត្តដែលធ្វេស ប្រហែស ១ ជួយថែទាំទ្រព្យសម្បត្តិរបស់មិត្ត​ដែល​ធ្វេស​ប្រហែស ១ ជាទីពឹង របស់មិត្តដែលមានភ័យ ១ មិនបោះបង់គ្នាក្នុងគ្រាវិបត្តិ ១ រាប់​អានរហូត ដល់ផៅពង្សរបស់មិត្ត ១ ។ ម្នាលគហបតិបុត្ត មិត្តអាមាត្យជាទិសខាងជើង ដែលកុលបុត្តប្រតិបត្តិដោយស្ថាន ៥ យ៉ាងនេះឯងហើយ រមែងអនុគ្រោះ កុលបុត្តដោយ​ស្ថាន ៥ យ៉ាងនេះ ទិសខាងជើងនុ៎ះ ដែលកុលបុត្តបាន បិទបាំងហើយ ជាទិសមានសេចក្តីក្សេម ឥតមានភយន្តរាយយ៉ាងនេះ ។</p>
        <p><a class='ref km' id='km៧៤' href='#km៧៤'>៧៤</a>ម្នាលគហបតិបុត្ត ទាសៈនឹងកម្មករ ជាទិសខាងក្រោម ចៅ​ហ្វាយ​នាយត្រូវ​ទំនុកបម្រុងដោយស្ថាន ៥ យ៉ាង គឺ ដោយការចាត់ចែងការ​ងារសមគួរតាមកម្លាំង ១ ដោយការឲ្យនូវភត្តាហារនឹងថ្លៃឈ្នួល ១ ដោយ​ការ​ព្យាបាលក្នុងវេលាឈឺថ្កាត់ ១ ដោយ​ការចែករំលែកនូវ របស់មានរសត្រ​កាល​ចម្លែក ១ ដោយការឲ្យឈប់សម្រាក​ក្នុង​សម័យគួរ ១ ។ ម្នាលគហប​តិបុត្ត ទាសៈនឹងកម្មករជាទិសខាងក្រោម ដែលចៅហ្វាយ​នាយទំនុក បម្រុង​ដោយស្ថាន ៥ នេះយ៉ាងហើយ រមែងអនុគ្រោះចៅហ្វាយនាយដោយ ស្ថាន ៥ យ៉ាង គឺ ក្រោកឡើងធ្វើការងារមុន ចៅហ្វាយនាយ ១ ឈប់ធ្វើ ការងារ​ក្រោយ​ចៅហ្វាយនាយ ១ កាន់យកតែរបស់ដែលចៅហ្វាយនាយឲ្យ ១ ធ្វើការងាររបស់​ចៅហ្វាយនាយ ដោយយកចិត្តទុកដាក់ ១ នាំកិត្តិគុណ របស់ ចៅហ្វាយនាយទៅ​ថ្លែង​ក្នុងទីនោះៗ ១ ។ ម្នាលគហបតិបុត្ត ទាសៈ នឹងកម្មករជាទិសខាងក្រោម ដែលចៅ​ហ្វាយនាយ​ទំនុកបម្រុងដោយស្ថាន ៥ យ៉ាងនេះឯងហើយ រមែងអនុគ្រោះចៅហ្វាយ នាយដោយស្ថាន ៥ យ៉ាង​នេះ ទិសខាងក្រោមនុ៎ះ ដែលចៅហ្វាយនាយបានបិទបាំងហើយ ជាទិស​មាន​សេចក្តីក្សេម ឥតមានភយន្តរាយយ៉ាងនេះ ។</p>
        <p><a class='ref km' id='km៧៥' href='#km៧៥'>៧៥</a>ម្នាលគហបតិបុត្ត សមណព្រាហ្មណ៍ជាទិសខាងលើ កុលបុត្ត ត្រូវ​ផ្គត់ផ្គង់ដោយស្ថាន ៥ យ៉ាង គឺដោយកាយកម្មប្រកបដោយមេត្តា ១ ដោយ​វចីកម្មប្រកប​ដោយមេត្តា ១ ដោយមនោកម្មប្រកបដោយមេត្តា ១ ជា​អ្នកមិនបិទទ្វារ ផ្ទះ ១ ដោយ​កិរិយាឲ្យអាមិសទាន ១ ។ ម្នាលគហប​​តិ​​បុត្ត សមណព្រាហ្មណ៍ជាទិសខាងលើ ដែល​កុលបុត្តទំនុកបម្រុងដោយ​ស្ថាន ៥ យ៉ាងនេះឯងហើយ រមែងអនុគ្រោះ​កុល​បុត្ត​ដោយស្ថាន ៦ គឺហាម​ឃាត់​កុល​បុត្តចាកអំពើអាក្រក់ ១ ឲ្យតាំងនៅតែក្នុងអំពើល្អ ១ អនុគ្រោះ​ដោយចិត្តដ៏ល្អ ១ ឲ្យបានស្តាប់ពាក្យដែលមិនធ្លាប់ស្តាប់ ១ បំភ្លឺសេចក្តីដែល​ធ្លាប់ស្តាប់ហើយ ១ ប្រាប់ផ្លូវសួគ៌ ១ ។ ម្នាលគហបតិបុត្ត សមណ​ព្រាហ្មណ៍​ជាទិស​ខាងលើ ដែលកុលបុត្តផ្គត់ផ្គង់ដោយស្ថាន ៥ យ៉ាងនេះឯងហើយ រមែងអនុគ្រោះ​កុលបុត្ត​ដោយស្ថាន ៦ នេះ ទិសខាងលើនុ៎ះ ដែលកុលបុត្ត​បានបិទ​បាំង​ហើយ ជាទិស​មានសេចក្តីក្សេម ឥតមានភ័យអន្តរាយ​យ៉ាងនេះ ។ ព្រះមាន​ព្រះភាគបានសម្តែង​នេះ​សេចក្តី នេះ ព្រះសយគតជាសាស្តា លុះសម្តែង​សេចក្តី​នេះហើយ ទ្រង់ ត្រាស់ពាក្យ​ជាគាថាព័ន្ធតទៅទៀតថា ៖</p>
        <p><a class='ref km' id='km៧៦' href='#km៧៦'>៧៦</a>មាតាបិតាជាទិសខាងកើត អាចារ្យជាទិសខាងត្បូង កូន ប្រពន្ធជាទិសខាងលិច មិត្តអាមាត្យជាទិសខាងជើង ទាសៈនិងកម្ម ករជាទិសខាងក្រោម សមណព្រាហ្មណ៍ជា ទិសខាងលើ គ្រហស្ថ ក្នុងត្រកូល ដែលអាចគ្រប់គ្រងផ្ទះ គប្បីនមស្ការទិសទាំងឡាយ នុ៎ះ ។ បណ្ឌិត បរិបូណ៌ ដោយសីល មានវាចាដ៏ពីរោះ មានប្រាជ្ញា វៃមានកិរិយាប្រព្រឹត្តិ ឱនលំទោនជាប្រក្រតី មិនរឹងត្អឹង បុគ្គល មានសភាពដូច្នោះ រមែងបានយស បុគ្គលមានព្យាយាមរវៀស រវៃ មិនខ្ជិលច្រអូស រមែងមិនញាប់ញ័រ ក្នុងអន្តរាយទាំងឡាយ បុគ្គល មានកិរិយាប្រព្រឹត្តិឥតចន្លោះ មានប្រាជ្ញាវាងវៃ បុគ្គលមាន សភាព​ដូច្នោះ រមែងបានយស ។ បុគ្គលមានសេចក្តីសង្រ្គោះ ជាអ្នកចង​មិត្ត ជាអ្នកដឹងដំណើរពាក្យ ជាអ្នកប្រាសចាក សេចក្តីកំណាញ់ ជាអ្នកដឹកនាំពន្យល់ការណ៍ផ្សេងៗ ជាអ្នកណែនាំរឿយៗ បុគ្គល មានសភាពដូច្នោះរមែងបានយស ។ ទាន ១ ពាក្យពីរោះ ១ សេចក្តី​ប្រព្រឹត្តិជាប្រយោជន៍ក្នុងលោកនេះ ១ ភាវៈជាអ្នកមានចិត្ត​ស្មើក្នុង​ធម៌​ទាំងឡាយ និងក្នុងបុគ្គលនោះៗ តាមសមគួរ ១ ។ សង្គហ​ធម៌​ទាំងនេះ (មានក្នុងលោក ទើបលោកប្រព្រឹត្តទៅបាន) ដូច​ជារថ​មានប្រែកទប់ ទើបប្រព្រឹត្តទៅបានដូច្នោះឯង បើសង្គហធម៌​ទាំង​នេះមិនមានហើយ មាតាក្តី បិតាក្តី ក៏មិនបាននូវសេចក្តីរាប់​អាន​នឹងការបូជា អំពីកិច្ចដែលកូនត្រូវធ្វើ ។ ព្រោះហេតុតែអ្នក​ប្រាជ្ញ​ទាំង​ឡាយ សំឡឹងឃើញសង្គហធម៌ទាំងនោះ ដោយប្រពៃ ហេតុ​នោះ បានជាលោកដល់នូវភាវៈជាធំផង គួតគេសរសើរផង ។</p>
        <p><a class='ref km' id='km៧៧' href='#km៧៧'>៧៧</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ សិង្គាលកគហបតិបុត្ត បានក្រាបបង្គំទូល ព្រះមានព្រះភាគយ៉ាងនេះថា បពិត្រព្រះអង្គដ៏ចម្រើន ពីរោះណាស់ បពិត្រព្រះអង្គដ៏ចម្រើន ពីរោះ ណាស់ បពិត្រព្រះអង្គដ៏ចម្រើន ធម៌​ដែល​ព្រះអង្គសម្តែងហើយ ដោយ អនេកបរិយាយយ៉ាងនេះ (ភ្លឺច្បាស់ណាស់) ដូចជាមនុស្ស​ផ្ងាររបស់ ដែល គេផ្កាប់ ឬដូចជាបើកបង្ហាញរបស់ដែលបិទបាំង ឬក៏ដូច​គេប្រាប់ផ្លូវ​ដល់ អ្នកវង្វេងទិស ពុំនោះសោតដូចជាគេទ្រោលប្រទីបក្នុងទីងងឹត ដោយគិតថា មនុស្ស​អ្នកមានចក្ខុទាំងឡាយ​ រមែងឃើញនូវរូបទាំងឡាយ ខ្ញុំព្រះអង្គ សូមដល់នូវព្រះមាន​ព្រះភាគ​ផង ព្រះធម៌ផង ព្រះសង្ឃផង ថាជាសមណៈ ចាប់ដើមតាំងពីថ្ងៃនេះទៅ សូមព្រះមានព្រះភាគ ទ្រង់ជ្រាបនូវខ្ញុំថាជា ឧបាសក ដល់នូវសមណៈស្មើដោយជីវិត ចាប់ ដើមតាំងពីថ្ងៃនេះរៀងទៅ ។</p>
        <p>ចប់ សិង្គាលកសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>