<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn87' lang='km'>
        <header>
            <ul>
            </ul>
            <h1>បិយជាតិកសូត្រ ទី ៧</h1>
        </header>
        <p><a class='ref km' id='km296' href='#km296'>២៩៦</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ទ្រង់សម្រេចព្រះឥរិយាបថ ក្នុងជេតវនារាម របស់អនាថបណ្ឌិតសេដ្ឋី ជិតក្រុងសាវត្ថី ។ សម័យនោះឯង គហបតីម្នាក់មានកូនប្រុសតូចតែមួយ ជាទីស្រឡាញ់ពេញចិត្ត បានធ្វើមរណកាលទៅ ។ ព្រោះកូននោះធ្វើកាលកិរិយាទៅ ការងារទាំងឡាយក៏មិនប្រាកដ ភត្តាហារក៏មិនប្រាកដ ( ដល់គាត់ ) ឡើយ ។ គាត់តែងតែទៅកាន់ឈាបនដ្ឋានយំរកថា ឪកូនតូចថ្លើមថ្លៃ អ្នកនៅក្នុងទីណា ឪកូនតូចថ្លើមថ្លៃ អ្នកនៅក្នុងទីណា ។ គ្រាក្រោយមក គហបតីនោះ ចូលទៅគាល់ព្រះមានព្រះភាគ លុះចូលទៅដល់ហើយ ក៏ថ្វាយបង្គំព្រះមានព្រះភាគ រួចអង្គុយក្នុងទីដ៏សមគួរ ។</p>
        <p><a class='ref km' id='km297' href='#km297'>២៩៧</a>លុះគហបតី អង្គុយក្នុងទីដ៏សមគួរហើយ ព្រះមានបុណ្យទ្រង់ត្រាស់ដូច្នេះថា ម្នាលគហបតី អ្នកតាំងនៅក្នុងចិត្តរបស់ខ្លួនគឺនៅរស់ទេ តែហាក់ដូចជាមិនមានឥន្រ្ទិយគឺមនោវិញ្ញាណ ( ព្រោះ ) ឥន្រ្ទិយរបស់អ្នកប្រែសម្បុរប្លែក ។ គហបតី ទូលថា ឪព្រះអង្គដ៏ចំរើនឥន្រ្ទិយរបស់ខ្ញុំព្រះអង្គ នឹងមិនប្រែពណ៌សម្បុរប្លែកណាក៏បាន បពិត្រព្រះអង្គដ៏ចំរើន ព្រោះខ្ញុំព្រះអង្គមានកូនប្រុសតូចតែមួយ ជាទីស្រឡាញ់ពេញចិត្ត បានធ្វើមរណកាលទៅ ព្រោះវាធ្វើកាលកិរិយាទៅ ការងារក៏មិនប្រាកដ ភត្តាហារក៏មិនប្រាកដ ( ដល់ខ្ញុំព្រះអង្គ ) សោះ ខ្ញុំព្រះអង្គនោះ តែងទៅកាន់ ឈាបនដ្ឋាន ហើយយំរកថា ឪកូនតូចមាសថ្លៃអ្នកនៅក្នុងទីណា ឪកូនតូចមាសថ្លៃ អ្នកនៅក្នុងទីណា ។ ព្រះមានបុណ្យត្រាស់ថា ដំណើរនុ៎ះយ៉ាងនោះមែន គហបតី ដំណើរនុ៎ះ យ៉ាងនោះមែន គហបតី ពិតមែន សេចកី្ដសោកស្ដាយ ខ្សឹកខ្សួលសេចកី្ដទុក្ខ តូចចិត្ត ការចង្អៀល់ចិត្ត តែងកើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើត ។ គហបតីក្រាបបង្គំទូលថាបពិត្រព្រះអង្គដ៏ចំរើន ធម្មតាហេតុនៃសេចកី្ដស្រឡាញ់នោះឯង នឹងមានដូច្នោះមែន សេចកី្ដសោកស្ដាយ ខ្សឹកខ្សួល សេចកី្ដទុក្ខ តូចចិត្ត ការចង្អៀតចង្អល់ចិត្ត កើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើតដែរ បពិត្រព្រះអង្គដ៏ចំរើន តែបើតាមដែលពិតនោះ សេចកី្ដត្រេកអរនឹងសេចកី្ដរីករាយ តែងកើតមក អំពីសេចក្ដីស្រឡាញ់ មានសេចក្ដីស្រឡាញ់ជាដែនកើត១ ។ ខណៈនោះ គហបតីនោះ មិនត្រេកអរ មិនឃាត់ហាមនូវភាសិត របស់ព្រះមានបុណ្យទេ ក៏ក្រោកចាកអាសនៈចេញទៅ ។</p>
        <p><a class='ref km' id='km298' href='#km298'>២៩៨</a>សម័យនោះ មានពួកអ្នកលែងល្បែងភា្នល់ច្រើននាក់កំពុងលេងដោយល្បែងភ្នាល់ទាំងឡាយ ក្នុងទីមិនឆ្ងាយប៉ុន្មានអំពីព្រះមានបុណ្យ ។ ចំណែកគហបតីនោះ ក៏ចូលទៅរកពួកអ្នកលេងល្បែងភ្នាល់នោះ លុះចូលទៅដល់ហើយ ក៏និយាយទៅនឹងអ្នកលេងល្បែងភ្នាល់នោះដូច្នេះថា នែអ្នកដ៏ចំរើនទាំងឡាយ អម្បាញ់មិញនេះ ខ្ញុំបានចូលទៅគាល់ព្រះសមណគោតម លុះចូលទៅដល់ហើយ ក៏ថ្វាយបង្គំព្រះសមណគោតម រួចអង្គុយក្នុងទីដ៏សមគួរ នែអ្នកដ៏ចំរើនទាំងឡាយលុះខ្ញុំអង្គុយក្នុងទីដ៏សមគួរហើយ ព្រះសមណគោតមទ្រង់ត្រាស់ដូច្នេះថាម្នាលគហបតី អ្នកឋិតនៅក្នុងចិត្តរបស់ខ្លួនគឺរស់នៅទេ តែហាក់ដូចជាមិនមានឥន្រ្ទិយ ( ព្រោះ ) ឥន្រ្ទយរបស់អ្នកប្រែសម្បុរប្លែកដូច្នេះ នែអ្នកដ៏ចំរើនទាំងឡាយ កាលព្រះសមណគោតមត្រាស់យ៉ាងនេះ ខ្ញុំក៏បានតបទៅនឹងព្រះសមណគោតមវិញថា ឪព្រះអង្គដ៏ចំរើន ឥន្រ្ទយរបស់ខ្ញុំព្រះអង្គនឹងមិនប្រែពណ៌សម្បុរប្លែកណាក៏បាន បពិត្រព្រះអង្គដ៏ចំរើនព្រោះខ្ញុំព្រះអង្គមានកូនប្រុសតូចតែមួយ ជាទីស្រឡាញ់ពេញចិត្តបានធ្វើមរណកាលទៅ ព្រោះតែវាធ្វើកាលកិរិយាទៅ ការងារក៏មិនប្រាកដភត្តាហារក៏មិនប្រាកដ ( ដល់ខ្ញុំ ) សោះ ខ្ញុំព្រះអង្គនោះឯងតែងទៅកាន់ឈាបនដ្ឋានយំរកថា ឪកូនតូចមាសថ្ងៃ អ្នកនៅក្នុងទីណា ឪកូនតូចមាសថ្ងៃ អ្នកនៅក្នុងទីណា ដូច្នេះ ទើបព្រះសមណគោតមត្រាស់ថា ដំណើរនុ៎ះយ៉ាងនេះមែន គហបតី ដំណើរនុ៎ះយ៉ាងនេះមែន គហបតី ពិតមែនគហបតី សេចក្ដីសោកស្ដាយ ខ្សឹកខ្សួលសេចកី្ដទុក្ខ តូចចិត្ត ការចង្អៀតចង្អល់ចិត្ត តែងកើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើត ( កាលបើព្រះមានបុណ្យទ្រង់ត្រាស់យ៉ាងនេះខ្ញុំក៏ទូលតបវិញ ) ថាបពិត្រព្រះអង្គដ៏ចំរើន ធម្មតាហេតុនៃសេចកី្ដស្រឡាញ់នោះឯង នឹងមានដូច្នោះមែន សេចកី្ដសោកស្ដាយ ខ្សឹកខ្សួល សេចកី្ដទុក្ខ តូចចិត្ត ការចង្អៀតចង្អល់ចិត្ត កើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើតមែន បពិត្រព្រះអង្គដ៏ចំរើន តែតាមដែលពិតនោះ សេចកី្ដត្រេកអរនឹងសេចកី្ដរីករាយ តែងកើតមកពីសេចកី្ដស្រឡាញ់ មានសេចកី្ដស្រឡាញ់ជាដែនកើតដូច្នេះ នែអ្នកដ៏ចំរើនទាំងឡាយ កាលនោះខ្ញុំក៏មិនត្រេកអរ មិនឃាត់ហាមនូវភាសិតរបស់ព្រះសមណគោតមទេ ខ្ញុំក្រោកចាកអាសនៈហើយក៏ចេញមក ។ ពួកអ្នកលេងល្បែងភ្នាល់ឆ្លើយតបថាបពិត្រលោកគហតី ពាក្យដែលលោកមានប្រសាសន៍នុ៎ះ ត្រូវហើយបពិត្រលោកគហបតី ពាក្យដែលលោកមានប្រសាសន៍នុ៎ះ ត្រូវហើយបពិត្រលោកគហបតី សេចកី្ដត្រេកអរនឹងសេចកី្ដរីករាយ តែងកើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើតដោយពិត ។ ទើបគហបតីនោះគិតថា ពាក្យរបស់អាត្មាអញ សមគ្នានឹងពួកអ្នកលេងល្បែងភ្នាល់ ដូច្នេះ រួចក៏ចេញទៅ ។</p>
        <p><a class='ref km' id='km299' href='#km299'>២៩៩</a>គ្រានោះឯង ដំណើរវាចានេះ ក៏ឮខ្ចរខ្ចាយតាមលំដាប់រហូតចូលទៅខាងក្នុងព្រះរាជវាំង ។ វេលានោះ ព្រះបាទបសេនទិកោសល ទ្រង់ត្រាស់សួរទៅនាងមល្លិការាជទេវីថា នែមល្លិកាព្រះសមណគោតម ( ជាគ្រូ ) របស់នាងបានសំដែងព្រះវាចានេះថា សេចកី្ដសោកស្ដាយ ខ្សឹកខ្សួល សេចកី្ដទុក្ខ តូចចិត្ត សេចកី្ដចង្អៀតចង្អល់ចិត្ត តែងកើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើតដូច្នេះមែនឬអ្វី ។ ព្រះនាងមល្លិការាជទេវី ក្រាកបង្គំទូលថា បពិត្រព្រះមហារាជ បើពាក្យនោះ ព្រះមានបុណ្យទ្រង់សំដែងមែន ដំណើរនុ៎ះក៏ពិតយ៉ាងនោះឯង ។ ព្រះបាទបសេនទិកោសល ទ្រង់បន្ទោសថាមិនសមឃើញនេះ ៗ សោះ ព្រះសមណគោតម ពោលនូវពាក្យណា មល្លិកានេះ ហ៊ាននិយាយបណ្ដោយតាមពាក្យនោះ ៗ របស់ព្រះសមណគោតមនោះថា បពិត្រព្រះមហារាជ បើពាក្យនោះព្រះមានបុណ្យ ទ្រង់សំដែងមែន ដំណើរនុ៎ះក៏ពិតយ៉ាងនោះដូច្នេះសោះ ប្រៀបដូចអាចារ្យនិយាយពាក្យណា ៗ ដល់កូនសិស្ស ៗ ក៏និយាយចាក់បណ្ដោយតាមពាក្យនោះ ៗ របស់អាចារ្យនោះថា បពិត្រលោកអាចារ្យដំណើរនុ៎ះយ៉ាងហ្នឹងមែន បពិត្រលោកអាចារ្យ ដំណើរនុ៎ះយ៉ាងហ្នឹងមែនសេចកី្ដនេះ មានឧបមាយ៉ាងណា នែមល្លិកា ព្រះសមណគោតមពោលនូវពាក្យណា ។ នាងក៏និយាយចាក់បណ្ដោយតាមពាក្យនោះ ៗ របស់ព្រះសមណគោតមនេះថា បពិត្រព្រះមហារាជ បើពាក្យនោះព្រះមានបុណ្យទ្រង់សំដែងមែន ដំណើរនុ៎ះក៏ពិតយ៉ាងនោះ ក៏មានឧបមេយ្យយ៉ាងនោះដែរ នែមល្លិកា ចូរនាងចៀសអំពីមុខអញចេញទៅ ( ព្រោះ ) នាងខិលខូចណាស់ ។</p>
        <p><a class='ref km' id='km300' href='#km300'>៣០០</a>គ្រានោះ ព្រះនាងមល្លិការាជទេវី មានព្រះសវនីយ៍ទៅរកនាឡជង្ឃព្រាហ្មណ៍ថា នែព្រាហ្មណ៍ ចូរអ្នកមកអាយ ចូរអ្នកចូលទៅគាល់ព្រះភគវន្តមុនី លុះចូលទៅដក់ហើយ ចូលថ្វាយបង្គំព្រះភគវន្តមុនីដោយត្បូង រួចទូលសួរនូវសេចកី្ដមិនមានអាពាធ មិនមានរោគ ការក្រោកឡើងរហ័ស កំឡាំង ការគង់នៅជាសុខ តាមពាក្យខ្ញុំថា បពិត្រព្រះអង្គដ៏ចំរើន ព្រះនាងមល្លិការាជទេវី សូមថ្វាយបង្គំព្រះបាទា របស់ព្រះមានព្រះភាគដោយត្បូង ទាំងសូមទូលសួរនូវការមិនមានអាពាធ មិនមានរោគ ការក្រោកឡើងរហ័ស កំឡាំងការគង់នៅជាសុខដូច្នេះ រួចអ្នកទូលសួរការគងនៅជាសុខដូច្នេះ រួចចូរអ្នកទូលសួរយ៉ាងនេះទៀតថា បពិត្រព្រះអង្គដ៏ចំរើន ព្រះមានព្រះភាគ បានសំដែងព្រះវាថានេះថា សេចក្ដីសោកស្ដាយ ខ្សឹកខ្សួល សេចកី្ដទុក្ខ តូចចិត្ត ការចង្អៀតថង្អល់ចិត្តតែងកើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើតដូច្នេះឬអ្វី បើព្រះមានព្រះភាគ ទ្រង់ដោះស្រាយប្រាប់អ្នក យ៉ាងណា ចូរអ្នកចងចាំពាក្យនោះឲ្យល្អ ហើយមកប្រាប់ដល់ខ្ញុំវិញ ព្រោះព្រះតថាគតទាំងឡាយ មិនពោលពាក្យដែលមិនពិតប្រាកដឡើយ ។ នាឡិជង្ឃព្រាហ្មណ៍ ទទួលព្រះវាចារបស់ព្រះនាងមល្លិការាជទេវីថា ទទួលព្រះសវនីយ៍ករុណាវិសេស ដូច្នេះ រួចក៏ចូលទៅគាល់ព្រះមានព្រះភាគលុះចូលទៅដល់ហើយ ក៏ធ្វើសេចកី្ដរីករាយ ជាមួយនឹងព្រះមានបុណ្យលុះបញ្ចប់ពាក្យដែលគួររីករាយ នឹងពាក្យដែលគួររលឹកដោយ ក៏អង្គុយក្នុងទីដ៏សមគួរ ។ លុះនាឡិជង្ឃព្រាហ្មណ៍អង្គុយក្នុងទីដ៏សមគួរហើយទើបទូលពាក្យនុ៎ះ ចំពោះព្រះមានបុណ្យថា បពិត្រព្រះគោតមដ៏ចំរើនព្រះនាងមល្លិការាជទេវី សូមថ្វាយបង្គំព្រះបាទារបស់ព្រះគោតមដ៏ចំរើនដោយត្បូង ទាំងសូមសួរនូវសេចកី្ដមិនមានអាពាធ មិនមានរោគ ការក្រោកឡើងរហ័ស កំឡាំង ការគង់នៅជាសុខ មួយទៀត ព្រះនាងសូមទូលសួរយ៉ាងនេះថា បពិត្រព្រះអង្គដ៏ចំរើន ព្រះមានព្រះភាគបានសំដែងព្រះវាចានេះថា សេចក្តីសោកស្តាយ ខ្សឹបខ្សួល សេចក្តីទុក្ខតូចចិត្ត ការចង្អៀត ចង្អល់ចិត្ត តែងកើតមកអំពីសេចក្តីស្រឡាញ់ មានសេចក្តីស្រឡាញ់ជាដែនកើត ដូច្នេះឬអ្វី ។ ព្រះអង្គត្រាស់ថា អើព្រាហ្ម៏ ពាក្យនុ៎ះ តថាគតយ៉ាងនោះមែន អើព្រាហ្ម ណ៏ ពាក្យនុ៎ះ តថាគតយ៉ាងនោះមែន ម្នាលព្រាហ្មណ៏ ពិតមែន សេចក្តីសោកស្តាយ ខ្សឹបខ្សួល សេចក្តីទុក្ខ តូចចិត្ត ការច​ង្អៀតចង្អល់ចិត្តតែងកើតមកអំពីសេចក្តីស្រឡាញ់ មានសេចក្តីស្រឡាញ់ជាដែនកើត ។ ម្នាលព្រាហ្មណ៏ គេត្រូវដឹងថា សេច ក្តីសោកស្តាយ ខ្សឹបខ្សួល សេចក្តីទុក្ខ តូចចិត្ត ការចង្អៀតចង្អល់ចិត្ត តែងកើតមកអំ ពី សេចក្តីស្រឡាញ់ មានសេចក្តីស្រឡាញ់ជាដែនកើតដូច្នេះ ដោយបរិយាយនេះ ។</p>
        <p><a class='ref km' id='km301' href='#km301'>៣០១</a>ម្នាលព្រាហ្មណ៍រឿងធ្លាប់មានមកហើយតើមានមាតារបស់ស្ត្រីម្នាក់ក្នុងក្រុងសាវត្ថីនេះឯងបានធ្វើកាលកិរិយាទៅ ។ តាំងអំពីកាលកិរិយានៃមាតានោះស្ត្រីនោះក៍ទៅជាឆ្កួតមានចិត្តរវើរវាយដើរសព្វច្រករហកសព្វផ្លូវត្រឡែងកែង​ស្រែកសួរយ៉ាងនេះថាឪអ្នកទាំងឡាយបានឃើញមាតាខ្ញុំដែរឬឪអ្នកទាំងឡាយបានឃើញមាតាខ្ញុំដែរឬ។ម្នាលព្រាហ្មណ៍ព្រោះបរិយាយនេះហើយបានជាគេត្រូវដឹងថាសេចក្តីសោកស្តាយខ្សឹបខ្សួលសេចក្តីទុក្ខតូចចិត្តការចង្អៀតចង្អល់ចិត្តតែងកើតមកអំពីសេចក្តីស្រឡាញ់មានសេចក្តីស្រឡាញ់ជាដែនកើត។ម្នាលព្រាហ្មណ៍រឿងធ្លាប់មានមកហើយតើមាតាបិតារបស់ស្ត្រីម្នាក់ក្នុងក្រុងសាវត្ថីនេះឯងបានធ្វើមរណកាល… បងប្អូនប្រុសបានធ្វើមរណកាល… បងប្អូនស្រីបានធ្វើមរណកាល … កូនប្រុសបានធ្វើមរណកាល … កូនស្រីបានធ្វើមរណកាល … សា្វមីបានធ្វើមរណកាល។តាំងអំពីកាលកិរិយានៃសា្វមីនោះស្ត្រីនោះក៍ទៅជាឆ្កួតមានចិត្តរវើរវាយដើរសព្វច្រករហកសព្វផ្លូវត្រឡែងកែងស្រែកសួរយ៉ាងនេះថាឪអ្នកទាំងឡាយបានឃើញសា្វមីខ្ញុំដែរឬឪអ្នកទាំងឡាយបានឃើញសា្វមីខ្ញុំដែរឬ។ម្នាលព្រាហ្មណ៍ព្រោះបរិយាយនេះហើយបានជាគេត្រូវដឹងថាសេច​ក្តីសោកស្តាយខ្សឹបខ្សួលសេចក្តីទុក្ខតូច​ចិត្តការចង្អៀតចង្អល់ចិត្តតែងកើតមកអំពីសេចក្តីស្រឡាញ់មានសេច​​ក្តីស្រឡាញ់ជាដែ ​នកើត។</p>
        <p><a class='ref km' id='km302' href='#km302'>៣០២</a>ម្នាលព្រាហ្មណ៍រឿងធ្លាប់មានមកហើយតើមានមាតាបុរសម្នាក់ក្នុងក្រុងសាវត្ថីនោះឯងបានធ្វើមរណកាលទៅ។តាំងអំពីមរណកាលនៃមាតានោះបុរសនោះក៍ទៅជាឆ្កួតមានចិត្តរវើរវាយដើរសព្វច្រករហកសព្វផ្លូវត្រឡែងកែងស្រែកសួរយ៉ាងនេះថាឪអ្នកទាំងឡាយបានឃើញម្តាយខ្ញុំដែរឬឪអ្នកទាំងឡាយបានឃើញម្តាយខ្ញុំដែរឬ។ម្នាលព្រាហ្មណ៍ព្រោះបរិយាយនេះហើយបានជាគេត្រូវដឹងថាសេចក្តីសោកស្តាយខ្សឹបខ្សួលសេចក្តីទុក្ខតូចចិត្តការចង្អៀតចង្អល់ចិត្តតែងកើតមកអំពីសេចក្តីស្រឡាញ់មានសេចក្តីស្រឡាញ់ជាដែនកើត។ម្នាលព្រាហ្មណ៍រឿងធ្លាប់មានមកហើយមានបិតាបុរសម្នាក់ក្នុងក្រុងសាវត្ថីនេះឯងបានធ្វើមរណកាល… បងប្អូ​នប្រុសបានធ្វើមរណកាល … បងប្អូនស្រីបានធ្វើមរណកាល … កូនប្រុសបានធ្វើមរណកាល … កូនស្រីបានធ្វើមរណកាល … ប្រពន្ធបានធ្វើមរណកាលទៅ។តាំងអំពីមរណកាលនៃភរិយានោះបុរសនោះក៍ទៅជាឆ្កួតមានចិត្តរវើរវាយដើរសព្វច្រករហកសព្វផ្លូវត្រឡែងកែងស្រែកសួរយ៉ាងនេះថាឪអ្នកទាំងឡាយបានឃើញប្រពន្ធខ្ញុំដែរឬឪអ្នកទាំងឡាយបានឃើញប្រពន្ធខ្ញុំដែរឬ។ម្នាលព្រាហ្មណ៍ព្រោះបរិយាយនេះហើយបានជាគេត្រូវដឹងថាសេចក្តីសោកស្តាយខ្សឹបខ្សួលសេចក្តីទុក្ខតូចចិត្តការចង្អៀតចង្អល់ចិត្តតែងកើតមកអំពីសេចក្តីស្រឡាញ់មានសេចក្តីស្រឡាញ់ជាដែនកើត។</p>
        <p><a class='ref km' id='km303' href='#km303'>៣០៣</a>ម្នាលព្រាហ្មណ៍រឿងធ្លាប់មានកើតមកហើយតើក្នុងក្រុងសាវត្ថីនេះមានស្ត្រីម្នាក់បានទៅកាន់ត្រកូលនៃញាតិគឺមានប្តី។ពួកញាតិទាំងនោះរបស់ស្រ្តីនោះមានប្រាថ្នានឹងផ្តាច់ប្តីចេញហើយលើក ( នាងនោះ ) ឲ្យទៅបុរសឯទៀតវិញតែនាងនោះមិនចង់បានបុរសនោះសោះ។ទើបស្ត្រីនោះនិយាយនឹងប្តីដូច្នេះថាបពិត្រអយ្យបុត្រពួកញាតិរបស់ខ្ញុំនេះមានប្រាថ្នានឹងផ្តាច់អ្នកចេញហើយលើកខ្ញុំឲ្យទៅបុរសឯទៀតវិញតែខ្ញុំមិនចង់បានបុរសនោះសោះ។គ្រានោះបុរសនោះក៍កាប់ស្រ្តីនោះជាពីរកំណាត់ហើយវះពោះខ្លួនឯងដោយប្រាថ្នាថាសូមឲ្យយើងទាំងពីរនាក់បានចួបគ្នាទៅក្នុងបរលោក។ម្នាលព្រាហ្មណ៍ព្រោះបរិយាយនេះហើយបានជាគេត្រូវដឹងថាសេចក្តីសោកស្តាយខ្សឹបខ្សួលសេចក្តីទុក្ខតូចចិត្តការចង្អៀតចង្អល់ចិត្តតែងកើតមកអំពីសេចក្តីស្រឡាញ់មានសេចក្តីស្រឡាញ់ជាដែនកើត។</p>
        <p><a class='ref km' id='km304' href='#km304'>៣០៤</a>គ្រានោះនាឡិជង្ឃព្រាហ្មណ៍ក៏ត្រេកអរអនុមោទនាចំពោះភាសិតរបស់ព្រះមានបុណ្យរួចក្រោកអំពីអាសនៈចូលទៅគាល់ព្រះនាង​មល្លិការាជទេវី លុះចូលទៅដល់ហើយ ក៏ក្រោកទូលនូវពាក្យដែលខ្លួនបានចរចា ជាមួយនឹងព្រះមានបុណ្យ ដល់ព្រះនាងមល្លិការាជទេវីដោយសព្វគ្រប់ ។ គ្រានោះ ព្រះនាងមល្លិការាជទេវីចូលទៅគាល់ព្រះបាទបសេនទិកោសល លុះចូលទៅដល់ហើយ ក៏ក្រាកទូលសួរព្រះបាទបសេនទិកោសលដូច្នេះថា បពិត្រព្រះមហារាជ ព្រះអង្គសំគាល់សេចកី្ដនោះថាដូចម្ដេច រាជកុមារីព្រះនាមវជិរី ព្រះអង្គសព្វព្រះរាជហឫទ័យឬទេ ។ ព្រះបាទបសេនទិកោសល មានព្រះបន្ទូលតបថាអើមល្លិកា វជិរីកុមារី អញស្រឡាញ់ ។ នាងមល្លិកាទូលសួរថាបពិត្រមហារាជ ព្រះអង្គសំគាល់សេចកី្ដនោះថាដូចម្ដេច (​បើ ) វជិរីកុមារីប្រែប្រួល ពា្រត់ប្រាសនិរាសទៅ តើសេចក្ដីសោក ខ្សឹកខ្សួល សេចកី្ដទុក្ខ តូចចិត្ត សេចកី្ដចង្អៀតចង្អល់ចិត្ត នឹងកើតឡើងដល់ព្រះអង្គឬទេ ។ ព្រះបាទបសេនទិកោសល មានព្រះបន្ទូលតបថា អើមល្លិកា ( បើ ) នាងរជិរីកុមារី ព្រាត់ប្រាសនិរាសទៅ សូម្បីជីវិតរបស់អញ ក៏មុខជានឹងវិបត្តិប្រែប្រួលទៅដែរ ចំណង់បើសេចកី្ដសោក ខ្សឹកខ្សួល សេចកី្ដទុក្ខ តូចចិត្ត ការចង្អៀតចង្អល់ចិត្ត នឹងខានកើតឡើងដល់អញ ឯណាក៏បាន ។ ព្រះនាងមល្លិការាជទេវីទូលថា បពិត្រព្រះមហារាជ ព្រះភគវន្តអរហន្តសម្មាសម្ពុទ្ធ អង្គនោះ ទ្រង់ជ្រាបច្បាស់ ឃើញច្បាស់សំដៅយកដំណើរនេះហើយបានជាសំដែងថា សេចកី្ដសោក ខ្សឹកខ្សួលសេចកី្ដទុក្ខ តូចចិត្ត សេចកី្ដចង្អៀតចង្អល់ចិត្ត តែងកើតមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើត ។</p>
        <p><a class='ref km' id='km305' href='#km305'>៣០៥</a>បពិត្រព្រះមហារាជ ព្រះអង្គសំគាល់សេចកី្ដនោះថាដូចម្ដេច នាងវាសភខត្តិយា តើព្រះអង្គសព្វព្រះរាជឫទ័យឬទេ ។ អើមល្លិកា នាងវាសភខត្តិយា អញស្រឡាញ់ ។ បពិត្រព្រះមហារាជ ព្រះអង្គសំគាល់សេចកី្ដនោះថា ដូចម្ដេច ( បើ ) នាងវាសភខត្តិយាប្រែប្រួល ព្រាត់ប្រាសនិរាសទៅ តើសេចក្ដីសោក ខ្សឹកខ្សួល សេចកី្ដទុក្ខ តូចចិត្ត សេចក្ដីចង្អៀតចង្អល់ចិត្ត នឹងកើតឡើងដល់ព្រះអង្គឬទេ ។ ឪមល្លិកា ( បើ ) នាងវាសភខត្តិយា ប្រែប្រួល ព្រាត់ប្រាសនិរាសទៅសូម្បីជីវិតរបស់អញ ក៏មុខជានឹងវិបត្តិប្រែប្រួលទៅដែរ ចំណង់បើសេចកី្ដសោក ខ្សឹកខ្សួល សេចកី្ដទុក្ខ តូចចិត្ត សេចក្ដីចង្អៀតចង្អល់ចិត្ត នឹងខានកើតឡើងដល់អញឯណាក៏បាន ។ បពិត្រព្រះមហារាជព្រះភគវន្តអរហន្តសម្មាសម្ពុទ្ធអង្គនោះ ទ្រង់ជ្រាប់ច្បាស់ ឃើញច្បាស់សំដៅយកដំណើរនេះហើយ បានជាសំដែងថា​ សេចកី្ដសោក ខ្សឹកខ្សួលសេចក្ដីទុក្ខ តូចចិត្ត សេចកី្ដចង្អៀតចង្អល់ចិត្ត តែងកើតអំពីសេចកី្ដស្រឡាញ់ មានសេចកី្ដស្រឡាញ់ជាដែនកើត ។</p>
        <p><a class='ref km' id='km506' href='#km506'>៥០៦</a>បពិត្រព្រះមហារាជ ព្រះអង្គសំគាល់នូវសេចកី្ដ នោះថាដូចម្ដេច វិឌូឌភសេនាបតី តើព្រះអង្គសព្វព្រះរាជហឫទ័យឬទេ ។ អើមល្លិកា វិឌូឌភសេនាបតី អញស្រឡាញ់ ។ បពិត្រព្រះមហារាជព្រះអង្គសំគាល់នូវសេចកី្ដនោះថាដូចម្ដេច បើវិឌូឌភសេនាបតី ប្រែប្រួលព្រាត់ប្រាសនិរាសទៅ តើសេចក្ដីសោក ខ្សឹកខ្សួល សេចកី្ដទុក្ខ តូចចិត្តសេចកី្ដចង្អៀតចង្អល់ចិត្ត នឹងកើតឡើងដល់ព្រះអង្គឬទេ ។ ឪមល្លិកា ( បើ ) វិឌូឌភសេនាបតី ប្រែប្រួល ព្រាត់ប្រាសនិរាសទៅ សូម្បីជីវិតរបស់អញក៏មុខជានឹងវិបត្តប្រែប្រួលទៅដូចគ្នា ចំណង់បើសេចកី្ដសោក ខ្សឹកខ្សួល សេចកី្ដទុក្ខ តូចចិត្ត សេចកី្ដចង្អៀតចង្អល់ចិត្ត នឹងខានកើតដល់អញឯណាក៏បាន ។ បពិត្រព្រះមហារាជ ព្រះភគវន្តអរហន្តសម្មាសម្ពុទ្ធអង្គនោះ ទ្រង់ជ្រាបច្បាស់ ឃើញច្បាស់ សំដៅយកដំណើរនេះហើយបានជាសំដែងថា សេចក្ដីសោក ខ្សឹកខ្សួល សេចកី្ដទុក្ខ​ តូចចិត្តសេចកី្ដចង្អៀតចង្អល់ចិត្ត តែងកើតមកអំពីសេចក្ដីស្រឡាញ់ មានសេចកី្ដស្រឡាញ់ជាដែនកើត ។</p>
        <p><a class='ref km' id='km307' href='#km307'>៣០៧</a>បពិត្រព្រះមហារាជ ព្រះអង្គសំគាល់នូវសេចកី្ដនោះថាដូចម្ដេច ចុះខ្លួនខ្ញុំម្ចាស់ តើព្រះអង្គសព្វព្រះរាជហឫទ័យដែរឬ ។ អើមល្លិកា ឯងក៏ជាទីស្រឡាញ់របស់អញដែរ ។ បពិត្រព្រះមហារជព្រះអង្គសំគាល់សេចកី្ដនោះថាដូចម្ដេច បើខ្ញុម្ចាស់ប្រែប្រួល ព្រាត់ប្រាសនិរាសទៅ តើសេចកី្ដសោក ខ្សឹកខ្សួល សេចកី្ដទុក្ខ តូចចិត្តសេចកី្ដចង្អៀតចង្អល់ចិត្ត នឹងកើតឡើងដល់ព្រះអង្គឬទេ ។ ឪមល្លិកា ( បើ ) ឯងប្រែប្រួល ព្រាត់ប្រាសនិរាសទៅ សូម្បីជីវិតរបស់អញក៏មុខជានឹងវិបត្តិប្រែប្រួលទៅដែរ ចំណង់បើសេចកី្ដសោក ខ្សឹកខ្សួលសេចកី្ដទុក្ខ តូចចិត្ត សេចកី្ដចង្អៀតចិត្ត នឹងខានកើតឡើងដល់អញឯណាក៏បាន ។ បពិត្រព្រះមហារាជ ព្រះភគវន្តអរហន្តសម្មាសម្ពុទអង្គនោះ ទ្រង់ជ្រាប់ច្បាស់ ឃើញច្បាស់ សំដៅយកដំណើរនេះហើយបានជាសំដែងថា សេចកី្ដសោក ខ្សឹកខ្សួល សេចកី្ដទុក្ខតូចចិត្ត សេចកី្ដចង្អៀតចង្អល់ចិត្ត តែងកើតមកអំពីសេចកី្ដស្រឡាញ់មានសេចកី្ដស្រឡាញ់ជាដែនកើត ។</p>
        <p><a class='ref km' id='km308' href='#km308'>៣០៨</a>បពិត្រមហារាជ ព្រះអង្គសំគាល់សេចកី្ដនោះថាដូមម្ដេច ដែនកាសីនឹងដែនកោសល តើព្រះអង្គសព្វព្រះរាជឫទ័យឬទេ ។ អើមល្លិកា ដែនកាសីនឹងដែនកោសល ជាទីស្រឡាញ់របស់អញ ម្នាលមល្លិកា ( ព្រោះ ) យើងប្រើប្រាស់ខ្លឹមចន្ទន៍ដែលបានមកអំពីដែនកាសី ទ្រទ្រង់ផ្កាកម្រង គ្រឿងក្រអូបនឹងគ្រឿងលាបផ្សេង ៗ ដោយអានុភាពនៃដែនកាសីនឹងដែនកាសល ។ បពិត្រព្រះមហារាជព្រះអង្គសំគាល់សេចកី្ដនោះថាដូចម្ដេច ( បើ ) ដែនកាសីនឹងដែនកោសលវិបត្តិប្រែប្រួលជាយ៉ាងដទៃទៅ តើសេចកី្ដសោក ខ្សឹកខ្សួល សេចកី្ដទុក្ខ តូចចិត្ត សេចកី្ដចង្អៀតចង្អល់ចិត្តនឹងដល់ព្រះអង្គឬទេ ។ ឪមល្លិកា បើដែនកាសីនឹងដែនកោសល វិបត្តិប្រែប្រួលជាយ៉ាងដទៃទៅសូម្បីជីវិតរបស់អញ ក៏មុខជាវិបត្តិប្រែប្រួលទៅដែរ ចំណង់បើសេចកី្ដសោក ខ្សឹកខ្សួល សេចកី្ដទុក្ខ តូចចិត្ត សេចកី្ដចង្អៀតចង្អល់ចិត្តនឹងខានកើតដល់អញឯណាបាន ។ បពិត្រព្រះមហារាជ ព្រះភគវន្តអរហន្តសម្មាសម្ពុទ្ធអង្គនោះ ទ្រង់ជ្រាប់ច្បាស់ ឃើញច្បាស់ សំដៅយកដំណើរនេះហើយ បានជាសំដែងថា សេចក្ដីសោក ខ្សឹកខ្សួល សេចកី្ដទុក្ខ តូចចិត្ត សេចកី្ដចង្អៀតចង្អល់ចិត្ត តែងកើតឡើងមកអំពីសេចកី្ដស្រឡាញ់ មានសេចកី្ដស្រឡាញ់ជាដែនកើត ។</p>
        <p><a class='ref km' id='km309' href='#km309'>៣០៩</a>ព្រះបាទបសេនទិកោសលមានព្រះរាជឪង្ការថា អស្ចារ្យណាស់ មល្លិកា ចំឡែកណាស់ មល្លិកា ព្រោះព្រះមានព្រះភាគអង្គនោះ ប្រហែលជាទ្រង់ត្រាស់ដឹង ឃើញច្បាស់ដោយប្រាជ្ញាមែនម្នាលមល្លិកា នាងចូលមកអាយ ចូរនាងឲ្យនូវទឹក សម្រាប់លាងជំរះ ( ដល់អញ ) ។ តពីនោះមក ព្រះបាទបសេនទិកោសល ក្រោកអំពីអាសនៈ ធ្វើសំពត់ឧត្តរាសង្គៈឆៀងព្រះអង្សាម្ខាង ប្រណម្យអញ្ជលី ឆ្ពោះត្រង់ទីព្រះមានព្រះភាគគង់ បន្លឺនូវឧទានអស់វារៈ ៣ ដងថា</p>
        <p>ខ្ញុំសូមថ្វាយបង្គំ ចំពោះព្រះភគវន្ត អរហន្តសម្មាសម្ពុទ្ធអង្គ</p>
        <p>នោះ ខ្ញុំសូមថ្វាយបង្គំ ។ បេ ។ ព្រះសម្មាសម្ពុទ្ធអង្គនោះ ។</p>
        <p>ចប់ បិយដាតិសូត្រ ជាគំរប់ ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>