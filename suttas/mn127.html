<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn127' lang='km'>
        <header>
            <ul>
            </ul>
            <h1>អនុរុទ្ធសូត្រ ទី​ ៧ </h1>
        </header>
        <p><a class='ref km' id='km៨៨' href='#km៨៨'>៨៨</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់ សម្រេច​ឥរិយាបថ ក្នុងវត្តជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។ គ្រានោះឯង បញ្ចកង្គថបតិ បានហៅបុរសម្នាក់មកថា នែបុរសដ៏ចម្រើន អ្នកចូរមក ចូរអ្នកទៅ​ឯព្រះ​អនុរុទ្ធមានអាយុ លុះចូលទៅដល់ហើយ ថ្វាយបង្គំបាទានៃព្រះអនុរុទ្ធមានអាយុ ដោយត្បូង តាមពាក្យរបស់យើងថា បពិត្រលោកដ៏ចម្រើន បញ្ចកង្គថបតិ សូមថ្វាយ​បង្គំបាទា នៃព្រះ​អនុរុទ្ធមានអាយុ ដោយត្បូង រួចហើយអ្នក ចូរពោលយ៉ាងនេះទៀតថា បពិត្រលោក​ដ៏​ចម្រើន សូមព្រះអនុរុទ្ធមានអាយុ មានខ្លួនជាគំរប់ ៤ ទទួលភត្ត​របស់ បញ្ចកង្គថបតិ ដើម្បីឆាន់ក្នុងថ្ងៃសៃ្អក បពិត្រលោកដ៏ចម្រើន សូមព្រះអនុរុទ្ធ​មានអាយុ ប្រញាប់និមន្តមកអំពី​ព្រឹកឲ្យទាន បពិរត្រលោកដ៏ចម្រើន ព្រោះថា​បញ្ចកង្គថបតិ គាត់មានកិច្ចច្រើន មានការងារ​ច្រើន ដោយព្រះរាជកិច្ច ។ បុរសនោះ ក៏ទទួលពាក្យបញ្ចកង្គថបតិ ថា បាទលោកនាយ ហើយក៏ចូលទៅរកព្រះអនុរុទ្ធមានអាយុ លុះចូលទៅដល់ហើយ ក៏ ថ្វាយបង្គំព្រះអនុរុទ្ធ​មានអាយុ ហើយអង្គុយក្នុងទីសមគួរ ។ លុះបុរសនោះ អង្គុយក្នុងទីសមគួរហើយ ក៏ទូល​ព្រះអនុរុទ្ធមានអាយុ ដូច្នេះថា បពិត្រលោកដ៏ចម្រើន បញ្ចកង្គថបតិ សូមថ្វាយបង្គំបាទា នៃព្រះ​អនុរុទ្ធមាន​អាយុ​ដោយត្បូង រួចពោលយ៉ាងនេះទៀតថា បពិត្រលោកដ៏ចម្រើន សូម​ព្រះអនុរុទ្ធមានអាយុ មានខ្លួនជាគម្រប់ ៤ ទទួលភត្តរបស់ បញ្ចកង្គថបតិ ដើម្បីឆាន់ក្នុង​ថ្ងៃស្អែក បពិត្រលោក​ដ៏ចម្រើន សូមព្រះអនុរុទ្ធមានអាយុ ប្រញាប់និមន្តទៅអំពីព្រឹកឲ្យទាន បពិត្រលោកដ៏​ចម្រើន ព្រោះថាបញ្ចកង្គថបតិ គាត់មានកិច្ចច្រើន មានការងារច្រើន ដោយ​ព្រះរាជកិច្ច ។ ឯព្រះអនុរុទ្ធមានអាយុ ក៏ទទួលនិមន្ត ដោយតុណ្ហីភាព ។ </p>
        <p><a class='ref km' id='km៨៩' href='#km៨៩'>៨៩</a>គ្រានោះ ព្រះអនុរុទ្ធមានអាយុ លុះកន្លងរាត្រីនោះទៅហើយ ក៏ស្លៀកស្បង់​ប្រដាប់ដោយបាត្រនិងចីវរ ក្នុងបុព្វណ្ហសម័យ ចូលទៅឯផ្ទះបញ្ចកង្គថបតិ លុះចូលទៅ​ដល់ហើយ ក៏គង់លើអាសនៈ ដែលគេក្រាលទុក ។ លំដាប់នោះ បញ្ចកង្គថបតិ ញុំាង ព្រះអនុរុទ្ធមានអាយុ ឲ្យឆ្អែតស្កប់ស្កល់ ដោយខាទនីយភោជនីយាហារ ដ៏ឧត្តម ដោយដៃ នៃខ្លួន ត្រាតែព្រះអនុរុទ្ធហាមឃាត់ ។ ឯបញ្ចកង្គថបតិ កំណត់ដឹងថា ព្រះអនុរុទ្ធមានអាយុ ឆាន់រួចហើយ លែងលូកព្រះហស្ថទៅក្នុងបាត្រទៀតហើយ ក៏កាន់​យក​​អាសនៈមួយ ដ៏ទាប ហើយអង្គុយក្នុងទីសមគួរ ។ លុបញ្ចកង្គថបតិ អង្គុយក្នុង​ទីសមគួរហើយ ក៏ទូលព្រះ​អនុរុទ្ធ​មានអាយុដូច្នេះថា បពិត្រលោកដ៏ចម្រើន ពួកភិក្ខុ​ជាថេរៈ ក្នុងសាសនានេះ ចូលមករក​ខ្ញុំ​ហើយពោលយ៉ាងនេះថា ម្នាលគហបតី អ្នកចូរ​ចម្រើន​នូវអប្បមាណ ចេតោវិមុត្តិទៅ ព្រះ​ថេរៈ​ពួកខ្លះពោលយ៉ាងនេះថា ម្នាលគហបតី អ្នកចូរចម្រើននូវ មហគ្គតចេតោវិមុត្តិទៅ បពិត្រលោកដ៏ចម្រើន ចុះអប្បមាណ​ចេតោវិមុត្តិណាក្តី មហគ្គតចេតោវិមុត្តិណាក្តី ធម៌​ទាំង​​ពីរនេះ មានអត្ថផ្សេងគ្នាផង មានព្យញ្ជនៈផ្សេងគ្នាផងឬ ឬក៏មានអត្ថដូចគ្នា ផ្សេងគ្នាតែ​ព្យញ្ជនៈទេ ។ ម្នាលគហបតី បើដូច្នោះ អ្នកចូរបំភ្លឺនូវ សេចក្តីនោះ ក្នុងប្រស្នានុ៎ះមកមើល បើអ្នក (សំដែង) និងមិនមានសេចក្តីខុសភ្លាត់ ក្នុងប្រស្នានេះឡើយ ។ បពិត្រលោក​ដ៏​ចម្រើន ខ្ញុំមានសេចក្តី​ចូលចិត្តយ៉ាងនេះថា អប្បមាណចេតោវិមុត្តិណាក្តី មហគ្គតចេតោវិមុត្តិ​ណាក្តី ធម៌ទាំង​ពីរ​នេះ មានអត្ថដូចគ្នា ផ្សេង គ្នាតែព្យញ្ជនៈ ។ </p>
        <p><a class='ref km' id='km៩០' href='#km៩០'>៩០</a>ម្នាលគហបតី អប្បមាណចេតោវិមុត្តិណាក្តី មហគ្គតចេតោវិមុត្តិណាក្តី ធម៌ទាំងពីរនេះ មានអត្ថផ្សេងគ្នាផង មានព្យញ្ជនៈផ្សេងគ្នាផង ម្នាលគហបតី សេចក្តីនោះ អ្នកគប្បីដឹងដោយបរិយាយនេះចុះថា តាមពិត ធម៌ទាំងពីរនេះ មានអត្ថផ្សេង​គ្នាផង មាន​ព្យញ្ជនៈ​ផ្សេងគ្នាផង ។ ម្នាលគហបតី អប្បមាណចេតោវិមុត្តិ តើដូចម្តេច ។ ម្នាល គហបតី ភិក្ខុក្នុងសាសនានេះ មានចិត្តប្រកបដោយមេត្តា ផ្សាយទៅកាន់ទិសទី ១ ផ្សាយ ទៅកាន់​ទិស​ទី ២ ទី ៣ ទី ៤ ដូចគ្នា សូម្បីក្នុងទិសខាងលើ ទិសខាងក្រោម និងទិសទទឹង ក៏ជាអ្នកមានចិត្តប្រកបដោយមេត្តា ជាចិត្តធំទូលាយ ប្រមាណមិនបាន មិនមានពៀរ មិន មានព្យាបាទ ផ្សាយទៅកាន់សត្វលោកទាំងពួង ដោយការយកខ្លួនឯង​ទៅប្រៀបផ្ទឹមនឹង សត្វទាំងពួង ក្នុងទីទាំងពួង​ ។ មានចិត្តប្រកបដោយករុណា... មានចិត្តប្រកបដោយមុទិតា ... មានចិត្តប្រកបដោយឧបេក្ខា ផ្សាយទៅកាន់ទិសទី ១ ផ្សាយទៅកាន់ទិសទី ២ ទី ៣ ទី ៤ ដូចគ្នា សូម្បីក្នុងទិសខាងលើ ទិសខាងក្រោម និងទិសទទឹង ក៏ជាអ្នកមានចិត្តប្រកប ដោយឧបេក្ខា ជាចិត្តធំទូលាយ ប្រមាណមិនបាន មិនមានពៀរ មិនមានព្យាបាទ ផ្សាយ ទៅកាន់សត្វលោកទាំងពួង ដោយការយកខ្លួនឯង​ទៅប្រៀបផ្ទឹមនឹងសត្វទាំងពួង ក្នុងទី ទាំងពួង​ ម្នាលគហបតី នេះហៅថា អប្បមាណ​ចេតោវិមុត្តិ ។ </p>
        <p><a class='ref km' id='km៩១' href='#km៩១'>៩១</a>ម្នាលគហបតី ចុះមហគ្គតចេតោវិមុត្តិ តើដូចម្តេច ។ ម្នាលគហបតី ភិក្ខុក្នុងសាសនានេះ ផ្សាយចិត្ត បង្អោនចិត្ត ទៅកាន់រុក្ខមូល ១ ជាកំណត់ ថាជាមហគ្គតៈ គឺទីដែលត្រូវយកចិត្តទុកដាក់ ម្នាលគហបតី នេះលោក ហៅថា មហគ្គតចេតោវិមុត្តិ ។ ម្នាល គហបតី មួយទៀត ភិក្ខុក្នុងសាសនានេះ ផ្សាយចិត្ត បង្អោនចិត្តទៅកាន់រុក្ខមូល ២ ឬ ៣ ជាកំណត់ ថាជាទីមហគ្គតៈ ម្នាលគហបតី នេះលោកហៅថា មហគ្គតចេតោវិមុត្តិដែរ ។ ម្នាលគហបតី ភិក្ខុក្នុងសាសនានេះ ផ្សាយចិត្តបង្អោនចិត្តទៅកាន់គាមក្ខេត្ត ១ ជាកំណត់ ថាជាទីមហគ្គតៈ ម្នាលគហបតី នេះហៅថា មហគ្គតចេតោវិមុត្តិដែរ ។ ម្នាលគហបតី មួយទៀត ភិក្ខុក្នុងសាសនានេះ ផ្សាយចិត្ត បង្អោនចិត្តទៅកាន់គាមក្ខេត្ត ២​ ឬ ៣ ជាកំណត់ ថាជាទីមហគ្គតៈ ម្នាលគហបតី នេះហៅថា មហគ្គតចេតោវិមុត្តិដែរ ។ ម្នាលគហបតី ភិក្ខុក្នុងសាសនានេះ ផ្សាយចិត្ត បង្អោនចិត្តទៅកាន់ដែនធំ ១ ម្នាលគហបតី នេះហៅថា មហគ្គតចេតោវិមុត្តិដែរ ។ ម្នាលគហបតី មួយទៀត ភិក្ខុក្នុងសាសនានេះ ផ្សាយចិត្ត បង្អោនចិត្តទៅកាន់ដែនធំ ២ ឬ ៣ ជាកំណត់ ថាជាទីមហគ្គតៈ ម្នាលគហបតី នេះហៅថា មហគ្គតចេតោវិមុត្តិដែរ ។ ម្នាលគហបតី មួយទៀត ភិក្ខុក្នុងសាសនានេះ ផ្សាយចិត្ត បង្អោនចិត្តទៅកាន់សមុទ្រជាទីបំផុត ជាកំណត់ ថាជាទីមហគ្គតៈ ម្នាលគហបតី នេះហៅថា មហគ្គតចេតោវិមុត្តិដែរ ។ ម្នាលគហបតី សេចក្តីនេះឯង ដែលអ្នកគប្បីដឹង ដោយ​បរិយាយ​នេះថា ធម៌ទាំងពីរនេះឯង មានអត្ថផ្សេងគ្នាផង មានព្យញ្ជនៈផ្សេងគ្នាផង ។ </p>
        <p><a class='ref km' id='km៩២' href='#km៩២'>៩២</a>ម្នាលគហបតី កិរិយាកើតក្នុងភពនេះ មាន ៤ យ៉ាង ។ ៤ យ៉ាងតើដូចមេ្តច ។​ម្នាលគហបតី បុគ្គលខ្លះក្នុងលោកនេះ ផ្សាយចិត្ត បង្អោនចិត្តទៅកាន់បរិត្តាភជ្ឈាន ។ បុគ្គលនោះ លុះមានរាងកាយបែកធ្លាយទៅកាន់ខាងមុខបន្ទាប់អំពីមរណៈ ក៏ទៅកើតជា​មួយ​នឹងពួកបរិត្តាភទេវតា ។​ ម្នាលគហបតី មួយទៀត បុគ្គលខ្លះក្នុងលោកនេះ ផ្សាយចិត្ត បង្អោនចិត្តទៅកាន់អប្បមាណាភជ្ឈាន ។ បុគ្គលនោះ លុះមានរាងកាយបែក​ធ្លាយ​ទៅកាន់​ខាងមុខបន្ទាប់អំពីមរណៈ ក៏ទៅកើតជាមួយនឹងពួកអប្បមាណាភទេវតា ។ ម្នាល គហបតី បុគ្គលខ្លះក្នុងលោកនេះ ផ្សាយចិត្ត បង្អោនចិត្តទៅកាន់សង្កិលិដ្ឋាភជ្ឈាន ។ បុគ្គលនោះ លុះមានរាងកាយបែកធ្លាយទៅកាន់ខាងមុខបន្ទាប់អំពីមរណៈ ក៏ទៅកើតជា​មួយនឹងពួក​សង្កិលិដ្ឋាភទេវតា ។​ ម្នាលគហបតី មួយទៀត បុគ្គលខ្លះក្នុងលោកនេះ ផ្សាយចិត្ត បង្អោន​ចិត្ត​ទៅកាន់បរិសុទ្ធាភជ្ឈាន ។ បុគ្គលនោះ លុះមានរាងកាយបែក​ធ្លាយទៅកាន់ខាង​មុខ​បន្ទាប់​អំពីមរណៈ ក៏ទៅកើតជាមួយនឹងពួក បរិសុទ្ធាភទេវតា ។​ ម្នាលគហបតី កិរិយាកើត​ក្នុងភព មាន ៤ យ៉ាងនេះ​ឯង ។ </p>
        <p><a class='ref km' id='km៩៣' href='#km៩៣'>៩៣</a>ម្នាលគហបតី មានសម័យដែលពួកទេវតាប្រជុំគ្នា ក្នុងទីមួយ ឯពួកទេវតា​ដែលប្រជុំគ្នា ក្នុងទីមួយនោះ ប្រាកដជាមានសម្បុរផ្សេងគ្នា តែមិនមែនមានពន្លឺផ្សេងគ្នាទេ​។​ ម្នាលគហបតី ដូចបុរស ដែលញុំាងប្រទីបប្រេងជាច្រើន ឲ្យចូលទៅកាន់ផ្ទះមួយ ឯប្រទីប ប្រេងទាំងនោះ ដែលចូលទៅកាន់ផ្ទះមួយបា្រកដជាមានអណ្តាតភ្លើងផ្សេងគ្នា តែមិនមែន មានពន្លឺផ្សេងគ្នាទេ មានឧបមាយ៉ាងណាមិញ ម្នាលគហបតី មានឧបមេយ្យ​ដូចយ៉ាង សម័យ ដែលពួកទេវតាប្រជុំគ្នាក្នុងទីមួយ ឯពួកទេវតាដែលប្រជុំគ្នាក្នុងទីមួយនោះ ប្រាកដ ជាមាន​សម្បុរផ្សេងគ្នា តែមិនមែនមានពន្លឺផ្សេងគ្នាទេ ។ </p>
        <p><a class='ref km' id='km៩៤' href='#km៩៤'>៩៤</a>ម្នាលគហបតី មស័យ ដែលពួកទេវតាចេញទៅអំពីទីប្រជុំនោះ ឯពួកទេវតា​នោះ កាលដែលចេញទៅ អំពីទីប្រជុំនោះ ប្រាកដជាមានសម្បុរក៏ផ្សេងគ្នា មានពន្លឺ ក៏​ផ្សេងគ្នា ។ ម្នាលគហបតី ដូចបុរសនាំយកនូវប្រទីបប្រេង ដ៏ច្រើនទាំងនោះ ចេញអំពីផ្ទះ​នោះ ឯប្រទីបប្រេងទាំងនោះ កាលដែលគេនាំចេញអំពីផ្ទះនោះ ប្រាកដជាមានអណ្តា​ភ្លើងក៏ ផ្សេង​​គ្នា មានពន្លឺក៏ផ្សេងគ្នា មានឧបមាយ៉ាងណាមិញ ម្នាលគហបតី មាន​ឧបមេយ្យ​​ដូច យ៉ាង​សម័យ​ដែលពួកទេវតា ចេញទៅអំពីទីប្រជុំនោះ ឯពួកទេវតានោះ កាលដែលចេញ ទៅអំពី​ទីប្រជុំនោះ ប្រាកដជាមានសម្បុរផ្សេងគ្នា មានពន្លឺក៏ផ្សេងគ្នា ។ </p>
        <p><a class='ref km' id='km៩៥' href='#km៩៥'>៩៥</a>ម្នាលគហបតី ឯទេវតាទាំងនោះ មិនមានសេចក្តីត្រិះរិះ យ៉ាងនេះថា ទី របស់យើងនេះ ទៀងទាត់ ឋិតថេរមាំមួន ដូច្នេះឡើយ ។ មួយទៀត ពួកទេវតាណា នៅ អាស្រ័យក្នុងទីណាៗ ទេវតាទាំងនោះរមែងត្រេកអរ ក្នុងទីនោះៗឯង ។ ម្នាល​គហបតី ដូចហ្វូងរុយ ដែលគេនាំទៅដោយអម្រែកក្តី ដោយកញ្ជើក្តី តែងមិនមាន​សេចក្តី្តត្រិះរិះ យ៉ាង​នេះថា ទីរបស់យើងនេះ ទៀតទាត់ ឋិតថេរមាំមួន ដូច្នេះឡើយ​ ។ មួយវិញទៀត រុយទាំងនោះ ទៅអាស្រ័យក្នុងទីណាៗ រុយទាំងនោះ រមែងត្រេកអរក្នុងទីនោះៗឯង មានឧបមាយ៉ាង​ណាមិញ ម្នាលគហបតី​ មានឧបមេយ្យដូចយ៉ាង ទេវតាទាំងនោះ តែងមិនមានសេចក្តីត្រិះរិះ យ៉ាងនេះថា ទីរបស់យើងនេះ ទៀងទាត់ ឋិតថេរមាំមួន ដូច្នេះឡើយ ។ មួយវិញទៀត ពួកទេវតាណា នៅអាស្រ័យក្នុងទីណាៗ ទេវតាទាំងនោះ រមែងត្រេកអរក្នុងទីនោះៗ ។ </p>
        <p><a class='ref km' id='km៩៦' href='#km៩៦'>៩៦</a>កាលបើព្រះអនុរុទ្ធ ពោលយ៉ាងនេះហើយ ព្រះអភិយកច្ចានៈ មានអាយុ ក៏ ពោលនឹងព្រះអនុរុទ្ធមានអាយុ ដូច្នេះថា បពិត្រព្រះអនុរុទ្ធដ៏ចម្រើន ពាក្យរបស់លោក​ម្ចាស់​ប្រពៃហើយ តែខ្ញុំត្រូវការសួរក្នុងប្រស្នានុ៎ះតទៅទៀត បពិត្រព្រះអនុរុទ្ធដ៏ចម្រើន ពួក ទេវតា​ណា ដែលមានពន្លឺ ទេវតាទាំងនោះ មានពន្លឺតិចទាំងអស់ឬ ឬក៏មាន​ពួកទេវតា ដែលមាន​ពន្លឺប្រមាណមិនបាន ក្នុងទីនុ៎ះខ្លះដែរ ។ ព្រះអនុរុទ្ធឆ្លើយថា ម្នាល​អាវុសោ​​កច្ចានៈ ដោយហេតុ​នោះៗ ទេវតាដែលមានពន្លឺតិច ក៏មានក្នុងទីនុ៎ះខ្លះ ទេវតាដែលមានពន្លឺប្រមាណមិនបាន ក៏​មានក្នុងទីនុ៎ះខ្លះដែរ ។ បពិត្រព្រះអនុរុទ្ធដ៏ចម្រើន ចុះហេតុដូចម្តេច បច្ច័យដូចម្តេច ដែលនាំ​ឲ្យទេវតាទាំងនោះ ចូលទៅកើត ក្នុងពួកនៃទេវតាដូចគ្នា តែទេវតាពួកខ្លះក្នុងទីនុ៎ះ មានពន្លឺ​តិច​ក៏មាន ទេវតាពួកខ្លះក្នុងទីនុ៎ះ មានពន្លឺប្រមាណមិនបានក៏មាន ។ </p>
        <p><a class='ref km' id='km៩៧' href='#km៩៧'>៩៧</a>ម្នាលអាវុសោ កច្ចានៈ បើដូច្នោះ ខ្ញុំនឹងត្រឡប់សួរលោក ក្នុងប្រស្នា នោះវិញ បើប្រស្នានោះ គាប់ចិត្តលោក យ៉ាងណា លោកគប្បីដោះស្រាយនូវប្រស្នានោះ យ៉ាងនោះ​ចុះ ។ ម្នាលអាវុសោ កច្ចានៈ លោកសំគាល់នូវសេចក្តីនោះ ថាដូចម្តេច គឺត្រង់ដែលភិក្ខុ ផ្សាយចិត្ត បង្អោនចិត្ត ទៅកាន់រុក្ខមូល ១ ជាកំណត់ ថាជាមហគ្គតៈ (ទីជាធំ គឺទីត្រូវ​យក​ចិត្តទុកដាក់) នឹងត្រង់ដែលភិក្ខុផ្សាយចិត្ត បង្អោនចិត្ត ទៅកាន់​រុក្ខមូល ២ ឬ ៣ ជាកំណត់ ថាជា​ទីមហគ្គតៈ បណ្តាចិត្តភាវនាទាំង ២ នេះ តើចិត្តភាវនាណា​ ដែល ចាត់ជាមហគ្គតៈ​ខ្ពង់ខ្ពស់ជាង ។ បពិត្រលោកដ៏ចម្រើន បណ្តាចិត្តភាវនាទាំង ២ នេះ ចិត្តភាវនាដែល​ភិក្ខុផ្សាយ​ចិត្ត បង្អោនចិត្តទៅកាន់រុក្ខមូល ២ ឬ ៣ ជាកំណត់ ថាជាទីមហគ្គតៈ នេះឯង ជា​មហគ្គតៈខ្ពង់ខ្ពស់ជាង ។ </p>
        <p><a class='ref km' id='km៩៨' href='#km៩៨'>៩៨</a>ម្នាលអាវុសោ កច្ចានៈ លោកសំគាល់នូវសេចក្តីនោះថាដូចម្តេច គឺត្រង់ ដែលភិក្ខុផ្សាយចិត្ត បង្អោនចិត្ត ទៅកាន់រុក្ខមូល ២ ឬ ៣ ជាកំណត់ ថាជាទី​មហគ្គតៈ និង ត្រង់ដែលភិក្ខុផ្សាយចិត្ត បង្អោនចិត្ត ទៅកាន់គាមកេ្ខត្ត ១ ជាកំណត់ ថាជាទីមហគ្គតៈ បណ្តាចិត្តភាវនាទាំង ២ នេះ តើចិត្តភាវនាណា ដែលចាត់ជា​មហគ្គតៈខ្ពង់ខ្ពស់ជាង ។ បពិត្រ​លោកដ៏ចម្រើន បណ្តាចិត្តភាវនាទាំង ២ នេះ ចិត្តភាវនា ដែលភិក្ខុផ្សាយចិត្ត បង្អោនចិត្ត ទៅកាន់គាមក្ខេត្ត ១ ជាកំណត់ ថាជាទីមហគ្គតៈនេះឯង ជាមហគ្គតៈ ខ្ពង់ ខ្ពស់ជាង ។ </p>
        <p><a class='ref km' id='km៩៩' href='#km៩៩'>៩៩</a>ម្នាលអាវុសោ កច្ចានៈ លោកសំគាល់នូវសេចក្តីនោះថាដូចម្តេច គឺត្រង់ ដែលភិក្ខុផ្សាយចិត្ត បង្អោនចិត្តទៅកាន់គាមក្ខេត្ត​ ១ ជាកំណត់ ថាជាទី​មហគ្គតៈ និងត្រង់ ដែលភិក្ខុផ្សាយចិត្ត បង្អោនចិត្ត ទៅកាន់គាមកេ្ខត្ត ២ ឬ៣ ជាកំណត់ ថាជាទីមហគ្គតៈ បណ្តាចិត្តភាវនាទាំង ២ នេះ តើចិត្តភាវនាណា ដែលចាត់ជា​មហគ្គតៈខ្ពង់ខ្ពស់ជាង ។ បពិត្រ​លោកដ៏ចម្រើន បណ្តាចិត្តភាវនាទាំង ២ នេះ ចិត្តភាវនា ដែលភិក្ខុផ្សាយចិត្ត បង្អោនចិត្ត ទៅ​កាន់គាមក្ខេត្ត ២ ឬ៣ ជាកំណត់ ថាជាទីមហគ្គតៈនេះឯង ជាមហគ្គតៈ ខ្ពង់ ខ្ពស់ជាង ។ </p>
        <p><a class='ref km' id='km១០០' href='#km១០០'>១០០</a>ម្នាលអាវុសោ កច្ចានៈ លោកសំគាល់នូវសេចក្តីនោះថាដូចម្តេច គឺត្រង់ ដែលភិក្ខុផ្សាយចិត្ត បង្អោនចិត្ត ទៅកាន់គាមក្ខេត្ត ២ ឬ ៣ ជាកំណត់ ថាជាទី​មហគ្គតៈ និងត្រង់ដែលភិក្ខុផ្សាយចិត្ត បង្អោនចិត្ត ទៅកាន់ដែនធំ ១ ជាកំណត់ ថាជាទីមហគ្គតៈ បណ្តា​ចិត្តភាវនាទាំង ២ នេះ តើចិត្តភាវនាណា ដែលចាត់ជា​មហគ្គតៈខ្ពង់ខ្ពស់ជាង ។ បពិត្រលោក​ដ៏ចម្រើន បណ្តាចិត្តភាវនាទាំង ២ នេះ ចិត្តភាវនា ដែលភិក្ខុផ្សាយចិត្ត បង្អោនចិត្ត ទៅកាន់​ដែនធំ ១ ជាកំណត់ ថាជាទីមហគ្គតៈនេះឯង ជាមហគ្គតៈ ខ្ពង់ខ្ពស់ ជាង ។ </p>
        <p><a class='ref km' id='km១០១' href='#km១០១'>១០១</a>ម្នាលអាវុសោ កច្ចានៈ លោកសំគាល់នូវសេចក្តីនោះថាដូចម្តេច គឺត្រង់ ដែលភិក្ខុផ្សាយចិត្ត បង្អោនចិត្ត ទៅកាន់ដែនធំ ១ ជាកំណត់ ថាជាទី​មហគ្គតៈ និងត្រង់ ដែលភិក្ខុផ្សាយចិត្ត បង្អោនចិត្ត ទៅកាន់ដែនធំ ២ ឬ ៣ ជាកំណត់ ថាជាទីមហគ្គតៈ បណ្តាចិត្តភាវនាទាំង ២ នេះ តើចិត្តភាវនាណា ដែលចាត់ជា​មហគ្គតៈខ្ពង់ខ្ពស់ជាង ។ បពិត្រ​លោកដ៏ចម្រើន បណ្តាចិត្តភាវនាទាំង ២ នេះ ចិត្តភាវនា ដែលភិក្ខុផ្សាយចិត្ត បង្អោនចិត្ត ទៅកាន់ដែនធំ ២ ឬ ៣ ជាកំណត់ ថាជាទីមហគ្គតៈ​នេះឯង ជាមហគ្គតៈ ខ្ពង់ ខ្ពស់ជាង ។ </p>
        <p><a class='ref km' id='km១០២' href='#km១០២'>១០២</a>ម្នាលអាវុសោ កច្ចានៈ លោកសំគាល់នូវសេចក្តីនោះថាដូចម្តេច គឺត្រង់​ដែល​ភិក្ខុ​ផ្សាយចិត្ត បង្អោនចិត្ត ទៅកាន់ដែនធំ ២ ឬ ៣ ជាកំណត់ ថាជាទី​មហគ្គតៈ និង ត្រង់ដែលភិក្ខុផ្សាយចិត្ត បង្អោនចិត្ត ទៅកាន់ផែនដីមានសមុទ្រជាទីបំផុត ជាកំណត់ ថាជា ទីមហគ្គតៈ បណ្តាចិត្តភាវនាទាំង ២ នេះ តើចិត្តភាវនាណា ដែលចាត់ជា​មហគ្គតៈខ្ពង់ ខ្ពស់ជាង ។ បពិត្រលោកដ៏ចម្រើន បណ្តាចិត្តភាវនាទាំង ២ នេះ ចិត្តភាវនា ដែលភិក្ខុ ផ្សាយចិត្ត បង្អោនចិត្ត ទៅកាន់ផែនដីមានសមុទ្រជាទីបំផុត ជាកំណត់ ថាជាទីមហគ្គតៈ នេះឯង ជាមហគ្គតៈ ខ្ពង់ខ្ពស់ជាង ។ ម្នាលអាវុសោ កច្ចានៈ នេះឯងជាហេតុ នេះឯងជា បច្ច័យ ដែលនាំឲ្យទេវតាទាំងនោះ ចូលទៅកើតក្នុង​ពួកទេវតាតែមួយពួក ប៉ុន្តែទេវតាខ្លះ ក្នុងទីនោះ មានពន្លឺតិច ក៏មាន ទេវតាខ្លះក្នុងទីនុ៎ះ មានពន្លឺប្រមាណមិនបាន ក៏មាន ។​</p>
        <p><a class='ref km' id='km១០៣' href='#km១០៣'>១០៣</a>បពិត្រព្រះអនុរុទ្ធដ៏ចម្រើន ពាក្យរបស់លោកម្ចាស់ប្រពៃហើយ តែខ្ញុំនៅតែ ត្រូវការសួរក្នុងប្រស្នានុ៎ះ តទៅទៀត បពិត្រលោកដ៏ចម្រើន ទេវតាទាំង​អម្បាលមាណ ដែលមានពន្លឺ តើទេវតាទាំងនោះ មានពន្លឺស្រអាប់ទាំងអស់ឬ ឬក៏មានទេវតាខ្លះ ក្នុងទី នុ៎ះ​មាន​ពន្លឺថ្លាដែរ ។ ម្នាលអាវុសោ កច្ចានៈ ដោយហេតុដូច​បានពោលមកហើយនោះឯង ទេវតាខ្លះ ក្នុងទីនោះ មានពន្លឺស្រអាប់ក៏មាន ទេវតាខ្លះ ក្នុងទីនុ៎ះមានពន្លឺថ្លាក៏មាន ។ បពិត្រ​ព្រះអនុរុទ្ធដ៏ចម្រើន ចុះហេតុដូចម្តេច បច្ច័យដូចម្តេច ដែលនាំឲ្យទេវតាទាំងនោះ ចូលទៅ​កើត​ក្នុងពួកនៃទេវតាតែមួយពួកសោះទេ ប៉ុន្តែ​ទេវតាខ្លះ ក្នុងទីនោះ មានពន្លឺ ស្រអាប់ក៏មាន ទេវតាខ្លះ ក្នុងទីនុ៎ះមានពន្លឺថ្លាក៏មាន ។</p>
        <p><a class='ref km' id='km១០៤' href='#km១០៤'>១០៤</a>ម្នាលអាវុសោ កច្ចានៈ បើដូច្នោះ ខ្ញុំនឹងធ្វើនូវសេចក្តីឧបមាដល់លោក ព្រោះថាវិញ្ញូបុរស ពួកខ្លះ ក្នុងលោកនេះ តែងដឹងច្បាស់នូវសេចក្តីនៃភាសិត ដោយសារ​ពាក្យឧបមា។ ម្នាលអាវុសោ កច្ចានៈ ដូចប្រទីបប្រេង ដែលកំពុងឆេះ មានប្រេងមិន​បរិសុទ្ធ ខ្លះ មានប្រឆេះមិនស្អាតខ្លះ ។ ប្រទីបប្រេងនោះឯង ព្រោះតែប្រេងមិន​បរិសុទ្ធក៏មាន ព្រោះតែ​ប្រឆេះមិនស្អាតក៏មាន ក៏ឆេះហាក់ដូចជាងងឹតស្រអាប់ មានឧបមាយ៉ាងណាមិញ ម្នាល​អាវុសោ កច្ចានៈ មានឧប្បមេយ្យដូចយ៉ាងភិក្ខុខ្លះ ក្នុងសាសនានេះ ផ្សាយចិត្ត បង្អោនចិត្ត ទៅកាន់សង្កិលិដ្ឋាភជ្ឈាន (ឈានមាន​ពន្លឺស្រអាប់) ។ គឺភិក្ខុនោះ មាន សេចក្តីឆ្គាំឆ្គង​កាយ មិនបានស្ងាប់រម្ងាប់ខ្លះ មានថីនមិទ្ធៈ មិនបានដកចោលខ្លះ មានឧទ្ធច្ចកុក្កុច្ចៈ មិនបាន​កំចាត់ចោលខ្លះ ។ ភិក្ខុនោះ ព្រោះតែ​សេចក្តីឆ្គាំឆ្គងកាយ មិនបានស្ងប់រម្ងាប់ក៏មាន ព្រោះតែ​មានថីនមិទ្ធ មិនបានដកចោល​ក៏មាន ព្រោះតែមានឧទ្ធច្ចកុក្កុច្ចៈ មិនបានកំចាត់ចោលក៏មាន ក៏ចម្រើនឈានហាក់​ដូចជាងងឹតស្រអាប់ ។ ភិក្ខុនោះ លុះបែកធ្លាយរាងកាយស្លាប់ទៅ ខាងមុខបន្ទាប់​អំពីមរណៈ តែងទៅកើតជាមួយនឹងពួកទេវតាដែលមានពន្លឺស្រអាប់ ។ ម្នាល​អាវុសោ កច្ចានៈ មួយទៀត ដូចប្រទីបប្រេង ដែលកំពុងឆេះ មានប្រេងបរិសុទ្ធផង មានប្រឆេះ​ស្អាតផង ។ ប្រទីបប្រេងនោះ ព្រោះតែ ប្រេងបរិសុទ្ធផង ព្រោះតែប្រឆេះស្អាតផង ក៏ឆេះហាក់ដូចជាមិនងងឹតស្រអាប់ មានឧបមាយ៉ាងណាមិញ ម្នាលអាវុសោ កច្ចានៈ មានឧបមេយ្យដូចយ៉ាងភិក្ខុពួកខ្លះ ក្នុងសាសនានេះ ផ្សាយចិត្ត បង្អោនចិត្ត ទៅកាន់​បរិសុទ្ធាភជ្ឈាន (ឈានមានពន្លឺ) ។ គឺភិក្ខុនោះ មានសេចក្តីឆ្គាំឆ្គង​កាយស្ងប់រម្ងាប់ផង មានថីនមិទ្ធដកចោលហើយផង មានឧទ្ធច្ចកុក្កុច្ចៈ​កំចាត់ចោល​ហើយផង ។ ភិក្ខុនោះ ព្រោះ​តែ​​មាសេចក្តីឆ្គាំឆ្គងកាយស្ងប់រម្ងាប់ហើយផង ព្រោះតែមាន​ថីនមិទ្ធៈដកចោលហើយផង ព្រោះ​តែមានឧទ្ធច្ចកុក្កុច្ច កំចាត់ចោលហើយផង រមែង​ចម្រើនឈាន ហាក់ដូចជាមិនងងឹត​ស្រអាប់ ។ ភិក្ខុនោះ លុះបែកធ្លាយរាងកាយស្លាប់ទៅ ខាងមុខបន្ទាប់អំពីមរណៈ តែងទៅ​កើត ជាមួយនឹងពួកទេវតាមានពន្លឺថ្លា ។ ម្នាល​អាវុសោ កច្ចានៈ នេះឯងជាហេតុ នេះឯង​ជាបច្ច័យ ដែលនាំឲ្យទេវតាទាំងនោះ ទៅកើតក្នុងពួកនៃទេវតាតែមួយពួកទេ ប៉ុន្តែទេវតាខ្លះ ក្នុងទីនុ៎ះ មានពន្លឺស្រអាប់ក៏មាន ទេវតាខ្លះ ក្នុងទីនុ៎ះ មានពន្លឺថ្លាក៏មាន ។ </p>
        <p><a class='ref km' id='km១០៥' href='#km១០៥'>១០៥</a>កាលបើព្រះអនុរុទ្ធមានអាយុ ពោលយ៉ាងនេះហើយ អភិយកច្ចានៈ​មាន អាយុ ក៏ពោលទៅនឹងព្រះអនុរុទ្ធមានអាយុ ដូច្នេះថា បពិត្រព្រះអនុរុទ្ធដ៏ចម្រើន ពាក្យ របស់លោកប្រពៃហើយ បពិត្រលោកដ៏ចម្រើន ព្រះអនុរុទ្ធមានអាយុ មិនបានពោល​យ៉ាង នេះថា ខ្ញុំបានស្តាប់មកយ៉ាងនេះ ឬថាសេចក្តីយ៉ាងនេះគួរនឹងមានទេ បពិត្រលោក​ដ៏ចម្រើន តែថាព្រះអនុរុទ្ធមានអាយុ សំដែងអំពីទេវតានោះ យ៉ាងនេះខ្លះ សម្តែងអំពី​ទេវតានោះ ដូច្នេះ​ខ្លះ បពិត្រលោកដ៏ចម្រើន ខ្ញុំមានសេចក្តីចូលចិត្តយ៉ាងនេះថា ព្រះអនុរុទ្ធ​មាន​អាយុធ្លាប់​នៅ​ផង​ ធ្លាប់និយាយផង ធ្លាប់សាកច្ឆាផង ធ្លាប់រួមគំនិតផង ជាមួយនឹង​ទេវតាទាំងនោះឯង​ ។ ម្នាលអាវុសោកច្ចានៈ វាចាស្មាននេះ លោកបានពោលហើយ ដោយត្រឹមត្រូវពិត បើដូច្នោះ ខ្ញុំនឹងប្រាប់លោក ម្នាលអាវុសោកច្ចានៈ ខ្ញុំធ្លាប់នៅផង​ ធ្លាប់និយាយផង ធ្លាប់សាកច្ឆាផង ធ្លាប់រួមគំនិតផង ជាមួយនឹងទេវតាទាំងនោះឯង​ អស់កាលជា យូរអង្វែង ពិតមែន ។ </p>
        <p><a class='ref km' id='km១០៦' href='#km១០៦'>១០៦</a>កាលបើព្រះអនុរុទ្ធ មានអាយុ ពោលយ៉ាងនេះហើយ អភិយកច្ចានៈ មាន អាយុ​ ក៏ពោលទៅនឹងបញ្ចកង្គថបតិ ដូច្នេះថា ម្នាលគហបតី អ្នកពេញជាមានលាភ ម្នាល​គហបតី អត្តភាពជាមនុស្ស អ្នកពេញជាបានដោយល្អហើយ ព្រោះថា អ្នកបាន​លះបង់នូវ​ធម៌​កង្ខា​​ (សេចក្តីសង្ស័យ​) នោះ ព្រោះថា យើងទាំងឡាយបានស្តាប់​នូវ​ធម្មបរិយាយនេះ ។</p>
        <p>ចប់ អនុរុទ្ធសូត្រ ទី ​៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>