<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn102' lang='km'>
        <header>
            <ul>
            </ul>
            <h1>បញ្ចត្តយសូត្រ ទី ២</h1>
        </header>
        <p><a class='ref km' id='km២៨' href='#km២៨'>២៨</a>ខ្ញុំបានស្តាប់មក យ៉ាងនេះ​ ។ សម័យមួយ ព្រះមានព្រះភាគទ្រង់ គង់​នៅក្នុងវត្តជេតពន របស់អានាថបណ្ឌិកសេដ្ឋី ជិតក្រុងសាវត្ថី ។ កាល ព្រះមាន​ព្រះភាគគង់នៅក្នុងវត្តនោះ បានត្រាស់ហៅភិក្ខុទាំងឡាយថា ម្នាល​ភិក្ខុ​ទាំងឡាយ ។ ភិក្ខុទាំងនោះទទួលតបព្រះពុទ្ធដីកា របស់ព្រះមានព្រះភាគ ​​ថា ព្រះករុណា ព្រះអង្គ ។</p>
        <p><a class='ref km' id='km២៩' href='#km២៩'>២៩</a>ព្រះមានព្រះភាគទ្រង់ត្រាស់ដូច្នេះថា ម្នាលភិក្ខុទាំងឡាយ មាន​សមណព្រាហ្មណ៍ពួកខ្លះ ជាអ្នកកំណត់នូវខន្ធជាចំណែកខាងមុខ (ខន្ធក្នុង​អានាគត) មានសេចក្តីយល់ឃើញ នូវខន្ធជាចំណែកខាងមុខ ប្រារព្ធខន្ធជា​ចំណែកខាងមុខ ហើយសម្តែងនូវចំណែកនៃទិដ្ឋិច្រើនប្រការ ។ គឺសមណ​ព្រាហ្មណ៍ពួកខ្លះនិយាយយ៉ាងនេះថា អត្តា (ខ្លួន) កាលស្លាប់ទៅហើយ ជា​សភាវៈមានសញ្ញា ទាំងឥតមានរោគ ១ ។ សមណព្រាហ្មណ៍ពួកខ្លះនិយាយ​យ៉ាងនេះថា អត្តា កាលស្លាប់ទៅហើយ ជាសភាវៈមិនមានសញ្ញា ទាំង​ឥតមាន​រោគ ១ ។ សមណព្រាហ្មណ៍ពួកខ្លះនិយាយយ៉ាងនេះថា អត្តា កាល​ស្លាប់ទៅ​ហើយ ជាសភាវៈមានសញ្ញាក៏មិនមែន មិនមានសញ្ញាក៏មិន​មែន ទាំងឥតមាន​រោគ ១ ។ សមណព្រាហ្មណ៍ពួកខ្លះ បញ្ញត្តនូវការដាច់សូន្យ នូវ​សេចក្តីវិនាស នូវ​ការមិនកើតទៀត របស់សត្វដែលមាននៅ ១ ។ មួយ​ទៀត សមណព្រាហ្មណ៍​ពួកខ្លះនិយាយថា ព្រះនិព្វានក្នុងបច្ចុប្បន្ន ១ (រួមជា ៥ ពួក) ។ តែបើបំព្រួញមកវិញ (មានត្រឹម ៣ ពួក) គឺសមណ​ព្រាហ្មណ៍​ពួកខ្លះ បញ្ញត្តអត្តាដែលមាននៅ កាល​ស្លាប់ទៅហើយ មិន​មានរោគ ១ ។ សមណ​ព្រាហ្មណ៍ពួកខ្លះ បញ្ញត្តនូវការដាច់​សូន្យ នូវសេចក្តី​វិនាស នូវការមិនកើត​ទៀត របស់សត្វ ដែលមាននៅ ១ ។ សមណ​ព្រាហ្មណ៍​ពួកខ្លះ និយាយថា ព្រះនិព្វានក្នុងបច្ចុប្បន្ន ១ ។ ទិដ្ឋិទាំងនេះ មាន ៥​ ប្រការ​ រួមមកជា ៣ ប្រការ ឬមាន ៣ ប្រការញែកទៅជា ៥ ប្រការវិញ ដោយ​ប្រការដូច្នេះឯង ។ នេះជា ឧទ្ទេសនៃប្រជុំទិដ្ឋិ ៥ ប្រការ ឬ ៣ ប្រការ ។</p>
        <p><a class='ref km' id='km៣០' href='#km៣០'>៣០</a>ម្នាលភិក្ខុទាំងឡាយ បណ្តាពួកសមណព្រាហ្មណ៍ទាំងនោះ ពួក​សមណព្រាហ្មណ៍ណា បញ្ញត្តថា អត្តាកាលស្លាប់ទៅហើយ ជាសភាវៈ​មាន​សញ្ញា ទាំងឥតមានរោគ សមណព្រាហ្មណ៍ដ៏ចម្រើនទាំងនោះ តែង​បញ្ញត្ត​អត្តា​ ​ដែល​មានរូបថា កាលស្លាប់ទៅហើយ ជាសភាវៈមានសញ្ញា ទាំងឥត​មាន​រោគ​ខ្លះ សមណព្រាហ្មណ៍ដ៏ចម្រើនទាំងនោះ តែងបញ្ញត្តអត្តា​ដែល​មិនមានរូបថា កាល​ស្លាប់ទៅហើយ ជាសភាវៈមានសញ្ញា ទាំងឥត​មាន​រោគខ្លះ សមណ​ព្រាហ្មណ៍​ដ៏ចម្រើនទាំងនោះ តែងបញ្ញត្តអត្តាដែលមានរូប​ទាំងមិនមានរូបថា កាលស្លាប់​ទៅហើយ ជាសភាវៈមានសញ្ញា ទាំងឥតមាន​រោគខ្លះ សមណ​ព្រាហ្មណ៍ដ៏​ចម្រើនទាំងនោះ តែងបញ្ញត្តអត្តាដែល​មាន រូបក៏មិនមែន មិនមានរូប​ក៏មិនមែនថា កាលស្លាប់ទៅហើយ ជាសភាវៈ​មាន​សញ្ញា ទាំងឥតមានរោគខ្លះ សមណ​ព្រាហ្មណ៍ដ៏ចម្រើនទាំងនោះ តែង​បញ្ញត្ត​​អត្តាដែលមានសញ្ញាដូចគ្នាថា កាល​ស្លាប់ទៅហើយ ជាសភាវៈមាន​សញ្ញា ទាំងឥតមានរោគខ្លះ សមណ​ព្រាហ្មណ៍​ដ៏ចម្រើនទាំងនោះ តែង​បញ្ញត្ត​អត្តាដែលមានសញ្ញាផ្សេងគ្នាថា​ កាល​ស្លាប់ទៅ​ហើយ ជាសភាវៈ មានសញ្ញា ទាំងឥតមានរោគខ្លះ សមណព្រាហ្មណ៍​ដ៏ចម្រើន​ទាំងនោះ តែង​បញ្ញត្តអត្តាដែលមានសញ្ញាតិចថា កាលស្លាប់ទៅហើយ ជា​សភាវៈមាន​សញ្ញា ទាំងឥតមានរោគខ្លះ សមណព្រាហ្មណ៍ដ៏ចម្រើនទាំងនោះ តែង​បញ្ញត្ត​អត្តា​ ដែលមានសញ្ញារកប្រមាណមិនបានថា កាលស្លាប់ទៅហើយ ជា​សភាវៈមានសញ្ញា ទាំងឥតមានរោគខ្លះ មួយទៀត សមណព្រាហ្មណ៍​ពួក​ខ្លះ សម្តែងនូវវិញ្ញាណកសិណ របស់សមណព្រាហ្មណ៍ទាំងនុ៎ះ ដែលជា​អ្នក​កន្លងនូវ​សញ្ញាខាងលើទាំង ៧ នុ៎ះថា មិនមានប្រមាណ មិនញាប់ញ័រខ្លះ ។ ម្នាលភិក្ខុ​ទាំងឡាយ តថាគតស្គាល់ច្បាស់នូវដំណើរនោះថា ពួកសមណ​ព្រាហ្មណ៍ដ៏​ចម្រើនណា បញ្ញត្តថា អត្តាកាលស្លាប់ទៅហើយ ជាសភាវៈ​មាន​សញ្ញា ទាំងឥត​មានរោគខ្លះ សមណព្រាហ្មណ៍ដ៏ចម្រើនទាំងនោះ តែង​បញ្ញត្តអត្តា ដែលមានរូប​ថា កាលស្លាប់ទៅហើយ ជាសភាវៈមានសញ្ញា ទាំង​ឥត​មានរោគខ្លះ សមណ​ព្រាហ្មណ៍ដ៏ចម្រើនទាំងនោះ តែងបញ្ញត្តអត្តា​ដែលមិនមានរូបថា កាលស្លាប់ទៅ​ហើយ ជាសភាវៈមានសញ្ញា ទាំងឥត​មាន​រោគខ្លះ សមណព្រាហ្មណ៍ដ៏​ចម្រើន​ទាំង​នោះ តែងបញ្ញត្តអត្តាដែល​មាន​រូបនិងមិនមានរូបថា កាលស្លាប់ទៅហើយ ជា​សភាវៈមានសញ្ញា ទាំង​ឥត​មានរោគខ្លះ សមណព្រាហ្មណ៍ដ៏ចម្រើនទាំងនោះ តែងបញ្ញត្តអត្តា​ដែល​មានរូបក៏មិនមែន មិនមានរូបក៏មិនមែនថា កាលស្លាប់ទៅ​ហើយ ជា​សភាវៈ​មានសញ្ញា ទាំងឥតមានរោគខ្លះ សមណព្រាហ្មណ៍ដ៏ចម្រើន​ទាំង​នោះ តែង​បញ្ញត្តអត្តា ដែលមានសញ្ញាដូចគ្នាថា កាលស្លាប់ទៅហើយ ជា​សភាវៈ​មាន​សញ្ញា ទាំងឥតមានរោគខ្លះ សមណព្រាហ្មណ៍ដ៏ចម្រើនទាំង​នោះ តែង​បញ្ញត្ត​អត្តា ដែលមានសញ្ញាផ្សេងគ្នាថា កាលស្លាប់ទៅហើយ ជា​សភាវៈ​​មានសញ្ញា ទាំងឥតមានរោគខ្លះ សមណព្រាហ្មណ៍ដ៏ចម្រើន​ទាំង​នោះ តែង​បញ្ញត្តអត្តា ដែលមានសញ្ញាតិចថា កាលស្លាប់ទៅហើយ ជា​សភាវៈមាន​សញ្ញា ទាំងឥតមានរោគខ្លះ សមណព្រាហ្មណ៍​ដ៏ចម្រើន​ទាំង​នោះ តែង​បញ្ញត្ត​អត្តា ដែល​មានសញ្ញារកប្រមាណមិនបានថា កាលស្លាប់​ទៅហើយ ជាសភាវៈមានសញ្ញា ទាំងឥតមានរោគខ្លះ មួយទៀត បណ្តា​សញ្ញាទាំង​នោះ ទោះជារូបសញ្ញាក្តី អរូប​សញ្ញាក្តី សញ្ញាដូចគ្នាក្តី សញ្ញា​ផ្សេងគ្នាក្តី សញ្ញា​ណា ដែលរាប់ថាបរិសុទ្ធ ខ្ពង់ខ្ពស់ប្រសើរថ្លៃថ្លា សមណ​ព្រាហ្មណ៍​ពួក​ខ្លះសម្តែង (នូវ​សញ្ញា​នោះ) គឺ អាកិញ្ចញ្ញាយតនសញ្ញា ដែល​បរិកម្មថា អ្វីតិចតួចមិនមាន ថាជាសញ្ញាមិនមាន​ប្រមាណ មិនញាប់ញ័រ តែ​សញ្ញា (ទាំងអស់) នោះ ជាសង្ខតធម៌ គឺមានបច្ច័យ​ប្រជុំតាក់តែង ជារបស់​គ្រោត​គ្រាត ចំណែកខាងការរលត់នៃសង្ខារទាំងឡាយ​មានពិត ព្រះនិព្វាន​ក៏មាន​ពិត លុះព្រះតថាគតដឹងច្បាស់ដូច្នេះហើយ ជាអ្នក​ឃើញនូវការ​រលាស់​ចេញនូវសង្ខតធម៌នោះ កន្លងនូវសង្ខតធម៌នោះ ។</p>
        <p><a class='ref km' id='km៣១' href='#km៣១'>៣១</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ សមណ ព្រាហ្មណ៍ណា បញ្ញត្តថា អត្តាកាលស្លាប់ទៅហើយ ជាសភាវៈមិន​មាន​សញ្ញា ទាំង​ឥតមានរោគ សមណព្រាហ្មណ៍ដ៏ចម្រើនទាំងនោះ តែង​បញ្ញត្ត​អត្តា ដែល​មានរូបថា កាលស្លាប់ទៅហើយ ជាសភាវៈមិនមានសញ្ញា ទាំង​ឥតមានរោគខ្លះ សមណព្រាហ្មណ៍ដ៏ចម្រើនទាំងនោះ តែងបញ្ញត្តអត្តា​ ដែល​មិនមានរូបថា កាល​ស្លាប់ទៅហើយ ជាសភាវៈមិនមានសញ្ញា ទាំង​ឥតមានរោគខ្លះ សមណ​ព្រាហ្មណ៍ដ៏ចម្រើនទាំងនោះ តែងបញ្ញត្តអត្តា ដែលមានរូបនិងមិនមានរូបថា កាលស្លាប់ទៅហើយ ជាសភាវៈមិនមាន សញ្ញា ទាំងឥតមានរោគខ្លះ សមណ​ព្រាហ្មណ៍ដ៏ចម្រើនទាំងនោះ តែង​បញ្ញត្ត​អត្តា​ដែលមានរូបក៏មិនមែន មិនមានរូប​ក៏មិនមែនថា កាលស្លាប់ទៅ​ហើយ ជាសភាវៈមិនមានសញ្ញា ទាំងឥតមានរោគ​ខ្លះ ។ ម្នាលភិក្ខុទាំង​ឡាយ បណ្តាសមណព្រាហ្មណ៍ទាំងនោះ ពួកសមណ​ព្រាហ្មណ៍ណា បញ្ញត្តថា អត្តាកាលស្លាប់ទៅហើយ ជាសភាវៈមានសញ្ញា ទាំង​ឥតមានរោគ សមណ​ព្រាហ្មណ៍ពួកនេះបដិសេធ (ពាក្យ) របស់ពួកសមណ​ព្រាហ្មណ៍នោះ ដំណើរ​នោះតើព្រោះហេតុអ្វី (ព្រោះ) សញ្ញាជារោគ សញ្ញាជាបូស សញ្ញា​ជាព្រួញ ឯដំណើរដែលមិនមានសញ្ញានុ៎ះ ទើបជាធម្មជាតស្ងប់ ជាធម្មជាត​ថ្លៃថ្លា ។ ម្នាលភិក្ខុទាំងឡាយ តថាគតដឹងច្បាស់នូវដំណើរនោះថា ពួក​សមណ​ព្រាហ្មណ៍ដ៏ចម្រើនណា បញ្ញត្តថា អត្តាកាលស្លាប់ទៅហើយ ជា​សភាវៈមិនមាន​សញ្ញា ទាំងឥតមានរោគ សមណព្រាហ្មណ៍ដ៏ចម្រើន​ទាំង​នោះ តែងបញ្ញត្តអត្តា​ដែលមានរូបថា កាលស្លាប់ទៅហើយ ជាសភាវៈ​មិន​មានសញ្ញា ទាំងឥតមាន​រោគខ្លះ សមណព្រាហ្មណ៍ដ៏ចម្រើនទាំងនោះ តែង​បញ្ញត្តអត្តាដែលមិនមានរូប​ថា កាលស្លាប់ទៅហើយ ជាសភាវៈ​មិន​មាន សញ្ញា ទាំងឥតមានរោគខ្លះ សមណព្រាហ្មណ៍ដ៏ចម្រើនទាំងនោះ តែង​បញ្ញ​ត្ត​អត្តាដែលមានរូបនិងមិនមានរូប​ថា កាលស្លាប់ទៅហើយ ជា​សភាវៈ​មិនមានសញ្ញា ទាំងឥតមានរោគខ្លះ សមណព្រាហ្មណ៍ដ៏ចម្រើនទាំងនោះ តែងបញ្ញត្តអត្តា ដែលមានរូបក៏មិនមែន មិនមានរូបក៏មិនមែនថា កាល ស្លាប់ទៅហើយជាសភាវៈមិនមានសញ្ញា ទាំងឥត​មានរោគខ្លះ ម្នាល​ភិក្ខុ​ទាំងឡាយ តែបើបុគ្គលណាមួយ ជាសមណៈឬព្រាហ្មណ៍ និយាយយ៉ាង​នេះថា អាត្មាអញបើវៀរចាករូប វៀរចាកវេទនា វៀរចាកសញ្ញា វៀរ​ចាក​សង្ខារទាំងឡាយ វៀរចាកវិញ្ញាណចេញហើយ និងដឹងនូវដំណើរជាទី​មក (ចាប់បដិសន្ធិ) ឬដំណើរជាទីទៅ ការច្យុតិឬការកើតឡើងឬការចម្រើន​ឡើង ការលូតលាស់ឬធំទូលាយបាន ពាក្យដូច្នេះនេះ មិនសមហេតុឡើយ (ព្រោះ) ការដែលមិនមានសញ្ញានោះ ជាសង្ខតធម៌ ជារបស់គ្រោតគ្រាត ចំណែក​ខាងការរលត់ទៅនៃសង្ខារ​ទាំងឡាយមានពិត ព្រះនិព្វាននុ៎ះ​ក៏មាន​ពិត លុះ​ព្រះតថាគត ដឹងច្បាស់ដូច្នេះហើយ ជាអ្នកឃើញនូវការ​រលាស់​ចេញនូវ​សង្ខតធម៌នោះ កន្លងនូវសង្ខតធម៌នោះ ។</p>
        <p><a class='ref km' id='km៣២' href='#km៣២'>៣២</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ ពួក​សមណព្រាហ្មណ៍ណា បញ្ញត្តថា អត្តាកាលស្លាប់ទៅហើយ ជាសភាវៈមាន​សញ្ញាក៏មិនមែន មិនមានសញ្ញាក៏មិនមែន ទាំងឥតមានរោគ សមណ​ព្រាហ្មណ៍​​​ដ៏ចម្រើនទាំងនោះ តែងបញ្ញត្តអត្តាដែលមានរូបថា កាលស្លាប់​ទៅហើយ ជាសភាវៈមានសញ្ញាក៏មិនមែន មិនមានសញ្ញាក៏មិនមែន ទាំង​ឥត​មានរោគខ្លះ សមណព្រាហ្មណ៍ដ៏ចម្រើនទាំងនោះ តែងបញ្ញត្តអត្តា ដែល​មិនមានរូបថា កាល​ស្លាប់ទៅហើយ ជាសភាវៈមានសញ្ញាក៏មិនមែន មិន​មាន​សញ្ញាក៏មិនមែន ទាំង​ឥតមានរោគខ្លះ សមណព្រាហ្មណ៍​ដ៏ចម្រើន​ទាំងនោះ តែងបញ្ញត្តអត្តាដែលមាន​រូបនិងមិនមានរូបថា កាលស្លាប់ទៅ​ហើយ ជាសភាវៈមានសញ្ញាក៏មិនមែន មិន​មានសញ្ញាក៏មិនមែន ទាំងឥត​មាន​រោគខ្លះ សមណព្រាហ្មណ៍ដ៏ចម្រើនទាំងនោះ តែងបញ្ញត្តអត្តាដែល​មាន​រូបក៏មិនមែន មិនមានរូបក៏មិនមែនថា កាលស្លាប់ទៅ​ហើយ ជាសភាវៈ​មានសញ្ញាក៏មិនមែន មិនមានសញ្ញាក៏មិនមែន ទាំងឥតមាន​រោគខ្លះ ។ ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ សមណ​ព្រាហ្មណ៍​ណា បញ្ញត្តថា អត្តាកាលស្លាប់ទៅហើយ ជាសភាវៈមានសញ្ញា ទាំងឥតមាន រោគ សមណព្រាហ្មណ៍ពួកនេះបដិសេធ (ពាក្យ) របស់ពួក​សមណ​ព្រាហ្មណ៍​​ទាំងនោះ ទោះបីពួកសមណព្រាហ្មណ៍ដ៏ចម្រើនណា បញ្ញត្តថា អត្តា​កាលស្លាប់ទៅហើយ ជាសភាវៈមិនមានសញ្ញា ទាំងឥតមានរោគ សមណ​ព្រាហ្មណ៍ពួកនេះ ក៏បដិសេធ (ពាក្យ) របស់ពួកសមណព្រាហ្មណ៍​ទាំង​នោះដែរ ដំណើរនោះតើព្រោះហេតុអ្វី (ព្រោះ) សញ្ញា ជារោគសញ្ញា​ជា​បូស សញ្ញា​ជាព្រួញ ការមិនមានសញ្ញាប្រកបដោយមោហៈ ដំណើរដែល​មានសញ្ញាក៏មិនមាន មិន​មានសញ្ញាក៏មិនមែននុ៎ះ ទើបជាធម្មជាតស្ងប់ ជា​ធម្មជាត​ថ្លៃថ្លា ។ ម្នាលភិក្ខុ​ទាំងឡាយ តថាគតដឹងច្បាស់នូវដំណើរនោះថា សមណព្រាហ្មណ៍ដ៏ចម្រើនណា បញ្ញត្តអត្តាថា កាលស្លាប់ទៅហើយ ជាសភាវៈមានសញ្ញាក៏មិនមែន មិនមាន​សញ្ញាក៏មិនមែន ទាំងឥតមានរោគ សមណព្រាហ្មណ៍ដ៏ចម្រើនទាំងនោះ តែង​បញ្ញត្តអត្តាដែលមានរូបថា កាល​ស្លាប់ទៅហើយ ជាសភាវៈមាន សញ្ញាក៏​មិន​មែន មិនមានសញ្ញាក៏មិនមែន ទាំងឥតមានរោគខ្លះ សមណព្រាហ្មណ៍​ដ៏ចម្រើន​ទាំងនោះ តែងបញ្ញត្តអត្តា ដែលមិនមានរូបថា កាលស្លាប់ទៅហើយ ជា​សភាវៈ​មាន​សញ្ញាក៏មិនមែន មិនមានសញ្ញាក៏មិនមែន ទាំងឥតមានរោគខ្លះ សមណ​ព្រាហ្មណ៍ដ៏​ចម្រើន​ទាំងនោះ​ តែងបញ្ញត្តអត្តាដែលមានរូបនិងមិនមានរូប​ថា កាល​ស្លាប់ទៅ ហើយ ជាសភាវៈមានសញ្ញាក៏មិនមែន មិនមានសញ្ញាក៏​មិន​​មែន ទាំងឥត​មានរោគខ្លះ សមណព្រាហ្មណ៍ដ៏ចម្រើនទាំងនោះ តែង​បញ្ញត្តអត្តា​ដែល​មានរូបក៏មិនមែន មិនមានរូបក៏មិនមែនថា កាលស្លាប់ទៅ​ហើយ ជាសភាវៈ​មានសញ្ញាក៏មិនមែន មិនមានសញ្ញាក៏មិនមែន ទាំងឥត​មាន​រោគខ្លះ ម្នាល​ភិក្ខុ​​ទាំងឡាយ តែបើបុគ្គលណាមួយ ឬសមណព្រាហ្មណ៍ បញ្ញត្តនូវការបាន​នូវ​នេវសញ្ញានាសញ្ញាយតនៈនុ៎ះ ដោយត្រឹមតែសង្ខារ​ដែល​បុគ្គល​ត្រូវដឹង ដោយ​ការឃើញ ការឮ ការប៉ះពាល់ ម្នាលភិក្ខុ​ទាំង​ឡាយ ការបាននូវ​នេវ-សញ្ញានាសញ្ញាយតនៈនោះ ប្រាកដជាវិនាសទៅ​វិញដោយពិត ម្នាលភិក្ខុ​ទាំងឡាយ ព្រោះថានេវសញ្ញានាសញ្ញាយតនៈនោះ មិនប្រាកដថា​ត្រូវបាន​ដោយ​សង្ខារសមាបត្តិឡើយ ម្នាលភិក្ខុទាំងឡាយ នេវសញ្ញានាសញ្ញាយតនៈ នុ៎ះ ប្រាកដ​ជាត្រូវបានដោយសង្ខារាវសេស​សមាបត្តិ ។ នេវសញ្ញានាសញ្ញា-យតនៈនោះ ជាសង្ខតធម៌ដ៏គ្រោតគ្រាត ចំណែកខាងការរលត់ទៅនៃសង្ខារ ទាំងឡាយ​មានពិត ព្រះនិព្វាននុ៎ះក៏មានពិត លុះព្រះតថាគតបានដឹងច្បាស់​ដូច្នេះហើយ ជាអ្នក​ឃើញនូវការ​រលាស់ចេញនូវសង្ខតធម៌នោះ កន្លងនូវ​សង្ខតធម៌នោះ ។</p>
        <p><a class='ref km' id='km៣៣' href='#km៣៣'>៣៣</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ ពួក សមណ​ព្រាហ្មណ៍ណា បញ្ញត្តនូវការដាច់សូន្យ នូវសេចក្តីវិនាស នូវការមិន​កើតទៀត របស់ដែលមាននៅ ម្នាលភិក្ខុទាំងឡាយ បណ្តាសមណព្រាហ្មណ៍ ទាំងនោះ ពួក​សមណព្រាហ្មណ៍ណា បញ្ញត្តថា អត្តាកាលស្លាប់ទៅហើយ ជាសភាវៈមាន​សញ្ញា ទាំងឥតមានរោគ សមណព្រាហ្មណ៍ពួកនេះបដិសេធ (ពាក្យ) របស់សមណព្រាហ្មណ៍ទាំងនោះ ពួកសមណព្រាហ្មណ៍ដ៏ចម្រើន ណាក្តី បញ្ញត្តថា អត្តាកាលស្លាប់ទៅហើយ ជាសភាវៈមិនមានសញ្ញា ទាំង​ឥតមានរោគ សមណព្រាហ្មណ៍ពួកនេះបដិសេធ (ពាក្យ) របស់សមណ​ព្រាហ្មណ៍ទាំងនោះ ពួកសមណព្រាហ្មណ៍ដ៏ចម្រើនណាក្តី បញ្ញត្តថា អត្តា កាលស្លាប់ទៅហើយ ជាសភាវៈមានសញ្ញាក៏មិនមែន មិនមានសញ្ញា​ក៏មិន មែន ទាំងមិនមានរោគ សមណព្រាហ្មណ៍ពួកនេះបដិសេធ (ពាក្យ) របស់​សមណព្រាហ្មណ៍ទាំងនោះ ដំណើរនោះតើព្រោះហេតុអ្វី ព្រោះថា សមណ​ព្រាហ្មណ៍ដ៏ចម្រើនទាំងអស់នេះ តែង​ប្រកាន់និយាយថា មានសញ្ញាក្នុង​អនាគត តែងពោលនូវការជាប់ជំពាក់ គឺ​តណ្ហាតែមួយយ៉ាងថា យើង​ទាំង​ឡាយ នឹងកើតក្នុងលោកខាងមុខដោយ​អាការដូច្នេះ យើងទាំងឡាយ នឹង​កើត​ក្នុងលោកខាងមុខដោយអាការដូច្នេះ ។ ឈ្មួញ កាលចេញទៅដើម្បី​ជួញ​ប្រែ តែងមានសេចក្តីត្រិះរិះយ៉ាងនេះថា វត្ថុនេះ​នឹងមានដល់អញ ដោយ​សារហេតុនេះ អញនឹងបានវត្ថុនេះ ដោយសារហេតុនេះ សេចក្តីនេះ​មាន​ឧបមាយ៉ាងណា សមណព្រាហ្មណ៍ដ៏ចម្រើនទាំងនេះ ប្រហែល​គ្នានឹង ឈ្មួញ រមែងប៉ុនប៉ងថា យើងទាំងឡាយនឹងកើតក្នុងលោកខាងមុខ​ដោយ​អាការដូច្នេះ យើងទាំងឡាយ នឹងកើតក្នុងលោកខាងមុខ​ដោយ​អាការដូច្នេះ ក៏មានឧបមេយ្យយ៉ាងនោះឯង ។ ម្នាលភិក្ខុទាំងឡាយ តថាគត​ដឹង​ច្បាស់នូវ ដំណើរនុ៎ះថា ពួកសមណព្រាហ្មណ៍ដ៏ចម្រើនណា បញ្ញត្ត​នូវសេចក្តីដាច់​សូន្យ នូវសេចក្តីវិនាស នូវការមិនកើតឡើងទៀត របស់សត្វ​ដែលមាននៅ សមណព្រាហ្មណ៍ទាំងនោះ ជាអ្នកមានភ័យព្រោះ​សក្កាយ ខ្ពើមរអើម​សក្កយ តែងស្ទុះត្រឡប់ទៅរកសក្កាយវិញដដែល ។ សុនខ​ជាប់ចំណង ដងដោយ ដែល​គេចងភ្ជាប់នឹងសសរ ឬនឹងបង្គោល តែងស្ទុះវិលជុំវិញ​សសរ ឬបង្គោលនោះ​ឯង សេចក្តីនោះមានឧបមា​យ៉ាង​ណា សមណ​ព្រាហ្មណ៍ដ៏ចម្រើនទាំងនេះ ជាអ្នកមានភ័យព្រោះសក្កាយ ខ្ពើមរអើម​សក្កាយ តែងស្ទុះត្រឡប់ទៅរក​សក្កាយវិញដដែល ក៏មាន​ឧបមេយ្យ​យ៉ាង​នោះឯង ។ ទិដ្ឋិនោះជាសង្ខតធម៌ដ៏​គ្រោតគ្រាត ចំណែកខាងការរលត់ទៅ​នៃសង្ខារទាំងឡាយមានពិត ព្រះនិព្វាន​នុ៎ះក៏មានពិត លុះ​ព្រះតថាគត ដឹង​ច្បាស់ដូច្នេះហើយ ជាអ្នកឃើញនូវការរលាស់ចេញ​នូវ​សង្ខតធម៌នោះ កន្លង​នូវសង្ខតធម៌នោះ ។</p>
        <p><a class='ref km' id='km៣៤' href='#km៣៤'>៣៤</a>ម្នាលភិក្ខុទាំងឡាយ បុគ្គលណាមួយ ជាសមណៈឬព្រាហ្មណ៍ ជាអ្នកកំណត់នូវខន្ធជាចំណែកខាងមុខ មានសេចក្តីយល់ឃើញនូវខន្ធជា​ចំណែកខាងមុខ ប្រារព្ធនូវខន្ធជាចំណែកខាងមុខ ហើយសម្តែង​នូវចំណែក​នៃទិដ្ឋិ​ច្រើនប្រការ សមណព្រាហ្មណ៍ទាំងអស់នោះ តែងសម្តែងនូវហេតុ ៥ យ៉ាងនេះឯង ឬក៏បណ្តាហេតុទាំង ៥ យ៉ាងនោះ ហេតុណាមួយ ។ ម្នាលភិក្ខុ​ទាំងឡាយ មានសមណព្រាហ្មណ៍ពួកមួយ ជាអ្នកកំណត់នូវខន្ធជា​ចំណែក​ខាង​ដើម (ខន្ធអតីត) មានសេចក្តីយល់ឃើញនូវខន្ធជាចំណែក​ខាង​ដើម ប្រារព្ធនូវខន្ធ​ជាចំណែកខាងដើម ហើយសម្តែងនូវចំណែកនៃទិដ្ឋិច្រើន​ប្រការ ។ គឺសមណ​ព្រាហ្មណ៍ពួកខ្លះនិយាយយ៉ាងនេះថា អត្តាក្តី លោកក្តី ជាសភាវៈទៀង ការយល់ឃើញនេះឯងត្រូវពិត ការយល់ឃើញ​ដទៃ​ ជាមោឃៈ ។ សមណព្រាហ្មណ៍​ពួកខ្លះ និយាយយ៉ាងនេះថា អត្តាក្តី លោក​ក្តី ជាសភាវៈមិនទៀង ការយល់​ឃើញនេះឯងត្រូវពិត ការយល់ឃើញ​ដទៃ​ជាមោឃៈ ។ សមណព្រាហ្មណ៍ពួក​ខ្លះ និយាយយ៉ាងនេះថា អត្តាក្តី លោក​ក្តី ជាសភាវៈទៀងផង មិនទៀងផង ការយល់ឃើញនេះឯងត្រូវពិត ការយល់​ឃើញដទៃ ជាមោឃៈ ។ សមណព្រាហ្មណ៍​ពួកខ្លះ និយាយយ៉ាង​នេះ​ថា អត្តាក្តី លោកក្តី ជាសភាវៈទៀង​ក៏មិនមែន មិនទៀង​ក៏មិនមែន ការយល់​ឃើញ​នេះឯងត្រូវពិត ការយល់ឃើញ​ដទៃ ជាមោឃៈ ។ សមណ​ព្រាហ្មណ៍ ពួកខ្លះ និយាយយ៉ាងនេះថា អត្តាក្តី លោកក្តី មានទីបំផុត ការ​យល់​ឃើញ​នេះឯងត្រូវពិត ការយល់ឃើញដទៃ ជាមោឃៈ ។ សមណព្រាហ្មណ៍​ពួកខ្លះ​ និយាយយ៉ាងនេះថា អត្តាក្តី លោកក្តី មិនមានទីបំផុត ការ​យល់ឃើញនេះ​ឯងត្រូវពិត ការយល់ឃើញដទៃ ជាមោឃៈ ។ សមណ​ព្រាហ្មណ៍ពួកខ្លះ និយាយយ៉ាងនេះថា អត្តាក្តី លោកក្តី មានទីបំផុតផង មិនមានទី​បំផុតផង ការយល់ឃើញនេះឯងត្រូវពិត ការយល់ឃើញដទៃ ​ជាមោឃៈ ។ សមណ ព្រាហ្មណ៍ពួកខ្លះនិយាយយ៉ាងនេះថា អត្តាក្តី លោកក្តី មានទីបំផុតក៏​មិនមែន មិនមានទីបំផុតក៏មិនមែន ការយល់ឃើញនេះឯង​ត្រូវពិត ការយល់​ឃើញដទៃ ជាមោឃៈ ។ សមណព្រាហ្មណ៍ពួកខ្លះនិយាយ​យ៉ាង​នេះថា អត្តាក្តី លោកក្តី មានសញ្ញាដូចគ្នា ការយល់ឃើញ​នេះ​ឯង​ត្រូវ​ពិត ការយល់​ឃើញ​ដទៃ ​ជាមោឃៈ ។ សមណព្រាហ្មណ៍ពួកខ្លះ និយាយ​យ៉ាងនេះថា អត្តាក្តី លោកក្តី មានសញ្ញាផ្សេងគ្នា ការយល់ឃើញនេះឯងត្រូវ​ពិត ការ​យល់​ឃើញដទៃ ជា​មោឃៈ ។ សមណ ព្រាហ្មណ៍ពួកខ្លះ ​និយាយយ៉ាង​នេះ​ថា អត្តាក្តី លោកក្តី មាន​សញ្ញាតិច ការយល់ឃើញនេះ​ឯង​ត្រូវពិត ការ​យល់​ឃើញដទៃ ជាមោឃៈ ។ សមណព្រាហ្មណ៍ពួកខ្លះ និយាយយ៉ាងនេះថា អត្តាក្តី លោកក្តី មានសញ្ញាមិន​មានប្រមាណ ការយល់ ឃើញនេះឯង​ត្រូវ​ពិត ការយល់ឃើញដទៃ ជាមោឃៈ ។ សមណព្រាហ្មណ៍​ពួកខ្លះ និយាយ​យ៉ាងនេះថា អត្តាក្តី លោកក្តី មានតែសេចក្តី​សុខតែមួយ​យ៉ាង ការយល់ ឃើញ​នេះឯងត្រូវពិត ការយល់ឃើញដទៃ ជា​មោឃៈ ។ សមណព្រាហ្មណ៍​ពួកខ្លះ និយាយយ៉ាងនេះថា អត្តាក្តី លោកក្តី មាន​សេចក្តីទុក្ខតែមួយយ៉ាង ការយល់ឃើញនេះឯងត្រូវពិត ការយល់ឃើញ​ដទៃ ​ជា​មោឃៈ ។ សមណ​ព្រាហ្មណ៍​ពួកខ្លះ និយាយយ៉ាងនេះថា អត្តាក្តី លោកក្តី មាន​សុខនិងទុក្ខ ការ​យល់ឃើញនេះឯងត្រូវពិត ការយល់​ឃើញ​ដទៃ ជាមោឃៈ ។ សមណ​ព្រាហ្មណ៍ពួកខ្លះ និយាយយ៉ាងនេះថា អត្តាក្តី លោកក្តី មានអារម្មណ៍មិន​ជាទុក្ខមិនជាសុខ ការយល់ឃើញនេះឯងត្រូវ​ពិត ការយល់ឃើញដទៃ ជា​មោឃៈ ។</p>
        <p><a class='ref km' id='km៣៥' href='#km៣៥'>៣៥</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ ពួក​សមណព្រាហ្មណ៍ណា ជាអ្នកឃើញយ៉ាងនេះ យល់ឃើញយ៉ាងនេះ អត្តាក្តី លោកក្តី ជាសភាវៈទៀង ការយល់ឃើញនេះឯងត្រូវពិត ការយល់ឃើញ​ដទៃ​ ជាមោឃៈ សមណព្រាហ្មណ៍ទាំងនោះ បើវៀរចាកសទ្ធាគឺការជឿ វៀរ​ចាករុចិ​គឺសេចក្តីគាប់ចិត្ត វៀរចាកអនុស្សវៈ គឺការឮតៗ គ្នា វៀរចាកអាការ​បរិវិតក្កៈ ​គឺសេចក្តីត្រិះរិះតាមអាការ វៀរចាកទិដ្ឋិនិជ្ឈានក្ខន្តិ គឺការពេញចិត្ត​ថាត្រូវគ្នា​នឹង​លទ្ធិរបស់ខ្លួន (នោះ) ញាណនឹងបរិសុទ្ធផូរផង់ប្រាកដ ពាក្យ​ដូច្នេះនេះ មិនសមហេតុឡើយ ។ ម្នាលភិក្ខុទាំងឡាយ ក៏កាលបើញាណ-​បរិសុទ្ធ​ផូរផង់ ​ប្រាកដមិនមានហើយ សមណព្រាហ្មណ៍ដ៏ចម្រើនទាំងនោះ ញ៉ាំងចំណែកនៃ​ញាណប៉ុណ្ណោះឯង ឲ្យផូរផង់ក្នុងទិដ្ឋិនោះ ដោយ​ហេតុ​ណា ហេតុនោះឯង តថាគតពោលថា ជាឧបាទាន របស់សមណព្រាហ្មណ៍​ដ៏ចម្រើនទាំងនោះ ។ ទិដ្ឋិនោះ​ជាសង្ខតធម៌ដ៏គ្រោតគ្រាតនៅឡើយ ចំណែក​ខាងការ​រលត់សង្ខារទាំងឡាយ​មានពិត ព្រះនិព្វានក៏មានពិត លុះ​ព្រះតថា-​គត​ដឹងច្បាស់ដូច្នេះហើយ ជាអ្នក​ឃើញនូវការរលាស់ចេញ នូវទិដ្ឋិ​នោះ កន្លងនូវទិដ្ឋិនោះ ។</p>
        <p><a class='ref km' id='km៣៦' href='#km៣៦'>៣៦</a>ម្នាលភិក្ខុទាំងឡាយ បណ្តាសមណព្រាហ្មណ៍ទាំងនោះ ពួក​សមណព្រាហ្មណ៍ណា ជាអ្នកនិយាយយ៉ាងនេះ យល់ឃើញយ៉ាងនេះថា អត្តាក្តី លោកក្តី ជាសភាវៈមិនទៀង ការយល់ឃើញនេះឯងត្រូវពិត ការ​យល់​ឃើញ​​ដទៃ ​ជាមោឃៈ ។បេ។ អត្តាក្តី លោកក្តី ជាសភាវៈទៀងផង មិន​ទៀង​ផង . . . អត្តាក្តី លោកក្តី ជាសភាវៈទៀងក៏មិនមែន មិនទៀងក៏មិនមែន . . . អត្តាក្តី លោកក្តី មានទីបំផុត . . . អត្តាក្តី លោកក្តី មិនមានទីបំផុត . . . អត្តាក្តី លោកក្តី . . . មានទីបំផុតផង មិនមានទីបំផុតផង . . . អត្តាក្តី លោកក្តី មានទី​បំផុតក៏មិនមែន មិនមានទីបំផុតក៏មិនមែន . . . អត្តាក្តី​ លោកក្តី មានសញ្ញាដូចគ្នា . . . អត្តាក្តី លោកក្តី មានសញ្ញាផ្សេងគ្នា . . . អត្តាក្តី លោក​ក្តី មានសញ្ញាតិច . . . អត្តាក្តី លោកក្តី មានសញ្ញាមិនមានប្រមាណ . . . អត្តាក្តី លោកក្តី មានសេចក្តី​សុខ​តែមួយយ៉ាង . . . អត្តាក្តី លោកក្តី មាន​សេចក្តី​ទុក្ខតែមួយយ៉ាង . . . អត្តាក្តី លោកក្តី មាន​សេចក្តីសុខនិងទុក្ខ . . . អត្តាក្តី លោកក្តី មានអារម្មណ៍មិនមែនជា​ទុក្ខមិនមែន​ជាសុខ ការយល់​ឃើញ​​នេះឯងត្រូវពិត ការយល់ឃើញដទៃ ជា​មោឃៈ សមណព្រាហ្មណ៍​ទាំង​នោះឯង បើវៀរចាកការជឿ វៀរចាកសេចក្តី​គាប់ចិត្ត វៀរចាកការ​ឮតៗគ្នា វៀរចាកការត្រិះរិះតាមអាការ វៀរចាកការ​ពេញចិត្ត​ថាត្រូវគ្នានឹង លិទ្ធិរបស់ខ្លួន (នោះ) ញាណនឹងបរិសុទ្ធផូរផង់ប្រាកដពាក្យដូច្នេះ ​នេះ មិនសមហេតុឡើយ ។ ម្នាលភិក្ខុទាំងឡាយ កាលបើញាណ​បរិសុទ្ធផូរផង់​ប្រាកដមិនមានហើយ សមណព្រាហ្មណ៍ដ៏ចម្រើនទាំងនោះ ញ៉ាំង​ចំណែក​នៃ​ញាណប៉ុណ្ណោះឯង ឲ្យផូរផង់ក្នុងទិដ្ឋិនោះដោយហេតុណា ហេតុនោះ​ឯង តថាគតពោលថា ជាឧបាទានរបស់សមណព្រាហ្មណ៍ដ៏​ចម្រើនទាំង​នោះ ។ ទិដ្ឋិ​នោះជាសង្ខតធម៌ដ៏គ្រោតគ្រាតនៅឡើយ ចំណែកខាងការ​រលត់​សង្ខារ​ទាំង​ឡាយមានពិត ព្រះនិព្វានក៏មានពិត លុះ​ព្រះតថាគត​​ដឹងច្បាស់ ដូច្នេះហើយ ជាអ្នក​ឃើញនូវការរលាស់ចេញនូវ​ទិដ្ឋិ​នោះ កន្លងនូវទិដ្ឋិនោះ ។</p>
        <p><a class='ref km' id='km៣៧' href='#km៣៧'>៣៧</a>ម្នាលភិក្ខុទាំងឡាយ សមណៈឬព្រាហ្មណ៍ពួកខ្លះ ក្នុងលោក​នេះ ព្រោះ​លះបង់នូវបុព្វន្តានុទិដ្ឋិ គឺសេចក្តីយល់ឃើញនូវខន្ធជាចំណែក​ខាងដើមផង លះ​បង់នូវអបរន្តានុទិដ្ឋិ គឺសេចក្តីយល់ឃើញនូវខន្ធជា​ចំណែក​ខាងមុខផង ទាំង​មិនបានអធិដ្ឋានទុកនូវកាមសញ្ញោជនៈដោយ​សព្វគ្រប់ រមែងបានបីតិដែល​ស្ងប់​ស្ងាត់ហើយ ក៏គិតថា អាត្មាអញបានបីតិដ៏​ស្ងប់ស្ងាត់ ដែលជាគុណជាត​ស្ងប់រម្ងាប់ ជាគុណជាតថ្លៃថ្លា ។ បីតិដ៏ស្ងប់​ស្ងាត់​ របស់​សមណព្រាហ្មណ៍នោះ រមែងរលត់ទៅ លុះបីតិដ៏ស្ងប់ស្ងាត់រលត់ ទោមនស្សក៏កើតឡើង លុះ​ទោមនស្សរលត់ បីតិដ៏ស្ងប់ស្ងាត់ក៏កើតឡើង ។ ម្នាលភិក្ខុទាំងឡាយ ម្លប់លះ​បង់ទីណា កម្តៅថ្ងៃ ក៏ផ្សាយទៅកាន់ទីនោះ កម្តៅថ្ងៃលះបង់ទីណា ម្លប់ក៏ផ្សាយ​ទៅកាន់ទីនោះ សេចក្តីនេះ ​មាន​ឧបមា​យ៉ាងណាមិញ ម្នាលភិក្ខុទាំងឡាយ កាល​បីតិដ៏ស្ងប់ស្ងាត់រលត់ ទោមនស្ស​ក៏កើតឡើង កាលទោមនស្សរលត់ បីតិដ៏​ស្ងប់ស្ងាត់ក៏កើតឡើង ក៏មាន​ឧបមេយ្យយ៉ាងនោះឯង ។ ម្នាលភិក្ខុទាំងឡាយ តថាគតដឹងច្បាស់នូវ ដំណើរ​នោះថា សមណៈឬព្រាហ្មណ៍ដ៏ចម្រើននេះ ព្រោះលះបង់នូវ បុព្វន្តានុទិដ្ឋិផង លះបង់នូវអបរន្តានុទិដ្ឋិផង ទាំងមិនអធិដ្ឋានទុក នូវកាម​សញ្ញោជនៈ ដោយសព្វគ្រប់ ក៏រមែងបានបីតិដ៏ស្ងប់ស្ងាត់ ហើយក៏គិតថា អាត្មាអញបានបីតិដ៏ស្ងប់ស្ងាត់ដែលជាគុណជាតស្ងប់រម្ងាប់ ជាគុណ​ជាត​ថ្លៃថ្លា ។ បីតិដ៏ស្ងប់ស្ងាត់ របស់សមណព្រាហ្មណ៍នោះ រមែងរលត់ លុះបីតិដ៏​ស្ងប់ស្ងាត់​រលត់ ទោមនស្សក៏កើតឡើង លុះទោមនស្សរលត់ បីតិដ៏ស្ងប់​ស្ងាត់ក៏​​កើតឡើង ។ ទិដ្ឋិនោះជាសង្ខតធម៌ ដ៏គ្រោតគ្រាតនៅឡើយ ចំណែក​ខាងការ​រលត់សង្ខារទាំងឡាយមានពិត ព្រះនិព្វានក៏មានពិត លុះ​ព្រះតថា-គត​​​ដឹងច្បាស់​ដូច្នេះហើយ ជាអ្នកឃើញនូវការរលាស់ចេញនូវទិដ្ឋិ​នោះ កន្លង​​នូវទិដ្ឋិនោះ ។</p>
        <p><a class='ref km' id='km៣៨' href='#km៣៨'>៣៨</a>ម្នាលភិក្ខុទាំងឡាយ សមណៈឬព្រាហ្មណ៍ពួកខ្លះ ក្នុងលោក​នេះ ព្រោះ​លះបង់នូវបុព្វន្តានុទិដ្ឋិផង ​លះបង់នូវអបរន្តានុទិដ្ឋិផង ទាំងមិន​អធិដ្ឋាន​​ទុកនូវ​កាមសញ្ញោជនៈ ដោយសព្វគ្រប់ កន្លងនូវបីតិដ៏ស្ងប់ស្ងាត់ ក៏បាន​នូវ​និរាមិសសុខ គឺសេចក្តីសុខមិនមានអាមិសៈ ហើយគិតថា អត្មា​អញ​បាននូវ​និរាមិសសុខ ដែលជាគុណជាតដ៏ស្ងប់រម្ងាប់ ជាគុណជាត​ដ៏ថ្លៃថ្លា ។ និរាមិសសុខ​របស់​សមណព្រាហ្មណ៍នោះ រមែងរលត់ លុះ​និរាមិសសុខរលត់ បីតិដ៏ស្ងប់ស្ងាត់ ក៏​កើតឡើង លុះបីតិដ៏ស្ងប់ស្ងាត់រលត់ និរាមិសសុខ ក៏កើត​ឡើង ។ ម្នាលភិក្ខុទាំង​ឡាយ ម្លប់លះបង់ទីណា កម្តៅ​ថ្ងៃក៏ផ្សាយ ទៅកាន់​ទីនោះ កម្តៅ​ថ្ងៃលះបង់ទីណា ម្លប់ក៏ផ្សាយទៅកាន់​ទីនោះ សេចក្តីនេះ មានឧបមាយ៉ាងណា​មិញ ម្នាល​ភិក្ខុទាំងឡាយ កាល​និរាមិស​​សុខរលត់ បីតិដ៏ស្ងប់ស្ងាត់ ក៏កើតឡើង កាលបីតិ​ដ៏ស្ងប់ស្ងាត់រលត់ និរាមិសសុខក៏​កើត​ឡើង ក៏មានឧបមេយ្យយ៉ាងនេះ​ឯង ។ ម្នាលភិក្ខុទាំង​ឡាយ ព្រះតថាគត​ដឹងច្បាស់នូវដំណើរនោះថា សមណៈឬ​ព្រាហ្មណ៍ដ៏​ចម្រើននេះ ព្រោះលះ​បង់នូវបុព្វន្តានុទិដ្ឋិផង លះបង់នូវអបរន្តានុទិដ្ឋិផង ទាំងមិន​អធិដ្ឋានទុកនូវ​កាមសញ្ញោជនៈដោយសព្វគ្រប់ កន្លង់នូវបីតិដ៏ស្ងប់ស្ងាត់ ក៏​បាននូវ​និរាមិស​សុខ ហើយក៏គិតថា អាត្មាអញបាននូវនិរាមិសសុខ ដែលជា​គុណជាតដ៏​ស្ងប់រម្ងាប់ ជាគុណជាតិដ៏ថ្លៃថ្លា ។ និរាមិសសុខរបស់​សមណ​ព្រាហ្មណ៍នោះ រមែងរលត់ លុះនិរាមិសសុខរលត់ បីតិដ៏ស្ងប់ស្ងាត់ក៏​កើត​ឡើង លុះបីតិដ៏​ស្ងប់ស្ងាត់រលត់ និរាមិសសុខក៏កើតឡើង ។ ទិដ្ឋិនេះជាសង្ខត​ធម៌ ដ៏​គ្រោត​គ្រាតនៅឡើយ ចំណែកខាងការរលត់នៃសង្ខារទាំងឡាយ​ មានពិត ព្រះ​និព្វាន ​ក៏មានពិត លុះព្រះតថាគត ដឹងច្បាស់ដូច្នេះហើយ ជាអ្នកឃើញ​នូវ​ការ​រលាស់​ចេញនូវទិដ្ឋិនោះ កន្លងនូវទិដ្ឋិនោះ ។</p>
        <p><a class='ref km' id='km៣៩' href='#km៣៩'>៣៩</a>ម្នាលភិក្ខុទាំងឡាយ សមណៈឬព្រាហ្មណ៍ពួកខ្លះ ក្នុង​លោក​នេះ ព្រោះលះបង់នូវបុព្វន្តានុទិដ្ឋិផង លះបង់នូវអបរន្តានុទិដ្ឋិផង ទាំងមិន​អធិដ្ឋាន​នូវ​កាមសញ្ញោជនៈ ដោយសព្វគ្រប់ កន្លងនូវបីតិដ៏ស្ងប់ស្ងាត់ កន្លងនូវនិរាមិសសុខ ក៏បាននូវអទុក្ខមសុខវេទនា គឺទទួលអារម្មណ៍​មិនជា​ទុក្ខមិនជាសុខ ហើយគិតថា អាត្មាអញបាននូវអទុក្ខមសុខវេទនា ដែលជា​គុណជាតដ៏ស្ងប់រម្ងាប់ ជាគុណ​ជាតថ្លៃថ្លា ។ អទុក្ខមសុខវេទនា របស់​សមណព្រាហ្មណ៍នោះ រមែងរលត់ លុះអទុក្ខមសុខវេទនារលត់ និរាមិស​សុខ ក៏កើតឡើង លុះនិរាមិសសុខរលត់ អទុក្ខមសុខវេទនាក៏កើត​ឡើង ។ ម្នាលភិក្ខុទាំងឡាយ ម្លប់លះបង់ទីណា កម្តៅ​ថ្ងៃក៏ផ្សាយទៅកាន់​ទីនោះ កម្តៅថ្ងៃលះបង់ទីណា ម្លប់ក៏ផ្សាយទៅកាន់ទីនោះ សេចក្តីនេះ មាន​ឧបមា​យ៉ាងណាមិញ ម្នាលភិក្ខុទាំងឡាយ កាលអទុក្ខមសុខ​វេទនារលត់ និរាមិស​សុខ​ក៏កើតឡើង កាលនិរាមិសសុខរលត់ អទុក្ខមសុខ​វេទនាក៏កើត​ឡើង ក៏មានឧបមេយ្យយ៉ាងនោះឯង ។ ម្នាលភិក្ខុទាំងឡាយ​ ព្រះ​តថាគត​ដឹង​ច្បាស់នូវដំណើរនោះថា សមណៈឬព្រាហ្មណ៍ដ៏ចម្រើននេះ ព្រោះ​លះ​បង់​នូវបុព្វន្តានុទិដ្ឋិផង លះបង់នូវអបរន្តានុទិដ្ឋិផង ទាំងមិនអធិដ្ឋានទុក​នូវ​កាម-សញ្ញោជនៈ ដោយសព្វគ្រប់ កន្លងនូវបីតិដ៏ស្ងប់ស្ងាត់ កន្លងនូវ​និរាមិស​សុខ ក៏បានអទុក្ខមសុខវេទនា ហើយគិតថា អត្មាអញបាននូវអទុក្ខម​សុខ​វេទនា ជា​គុណជាតស្ងប់រម្ងាប់ ជាគុណជាតថ្លៃថ្លា ។ អទុក្ខមសុខវេទនា​ របស់​​សមណ​​ព្រាហ្មណ៍​នោះ រមែងរលត់ លុះអទុក្ខមសុខវេទនា រលត់និរា​មិស​​​សុខ ក៏​កើត​ឡើង លុះ​និរាមិសសុខរលត់ អទុក្ខមសុខវេទនា ក៏កើត​ឡើង ។ ទិដ្ឋិនោះ ជា​សង្ខតធម៌ ​ដ៏គ្រោតគ្រាតនៅឡើយ ចំណែកខាងការរលត់សង្ខារ​ទាំងឡាយ ​មានពិត ព្រះ​និព្វានក៏មានពិត លុះព្រះតថាគតដឹងច្បាស់​ដូច្នេះ​ហើយ ជាអ្នក​ឃើញនូវការ​រលាស់ចេញនូវទិដ្ឋិនោះ កន្លងនូវទិដ្ឋិនោះ ។</p>
        <p><a class='ref km' id='km៤០' href='#km៤០'>៤០</a>ម្នាលភិក្ខុទាំងឡាយ សមណៈឬព្រាហ្មណ៍ពួកខ្លះ ក្នុងលោកនេះ ព្រោះលះបង់នូវបុព្វន្តានុទិដ្ឋិផង លះបង់នូវអបរន្តានុទិដ្ឋិផង ទាំងមិន​អធិដ្ឋាន​​​ទុកនូវកាមសញ្ញោជនៈ ដោយសព្វគ្រប់ កន្លងនូវបីតិដ៏ស្ងប់ស្ងាត់ កន្លងនូវ​និរាមិសសុខ កន្លងនូវអទុក្ខមសុខវេទនា ក៏ពិចារណាឃើញថា អត្មាអញជាអ្នក​ស្ងប់រម្ងាប់ អាត្មាអញជាអ្នករលត់ទុក្ខ អាត្មាអញជាអ្នក​មិន​មានសេចក្តីប្រកាន់ (ក្នុងបញ្ចក្ខន្ធ) ។​ ម្នាលភិក្ខុ ទាំងឡាយ ព្រះតថាគត​ដឹង​ច្បាស់នូវដំណើរនោះថា សមណៈឬព្រាហ្មណ៍ដ៏ចម្រើននេះ ព្រោះលះ​បង់​នូវបុព្វន្តានុទិដ្ឋិផង លះបង់នូវ​អបរន្តានុទិដ្ឋិផង ទាំងមិនអធិដ្ឋានទុកនូវកាម-សញ្ញោជនៈ ដោយសព្វគ្រប់ កន្លង​នូវបីតិដ៏ស្ងប់ស្ងាត់ កន្លងនូវនិរាមិសសុខ កន្លងនូវអទុក្ខមសុខវេទនា ក៏​ពិចារណាឃើញថា អាត្មាអញជាអ្នកស្ងប់​រម្ងាប់ អាត្មាអញជាអ្នករលត់ទុក្ខ អាត្មាអញជាអ្នកមិនមានសេចក្តីប្រកាន់ ។ សមណ​​ព្រាហ្មណ៍ដ៏មានអាយុនេះ តែងពោលសរសើរ នូវបដិបទាជាទី​សប្បាយ​នៃព្រះនិព្វាន ដោយពិត ប៉ុន្តែសមណៈ​​ឬព្រាហ្មណ៍ដ៏ចម្រើននេះ​ឯង ប្រកាន់មាំនូវបុព្វន្តានុទិដ្ឋិផង ប្រកាន់មាំនូវអបរន្តានុ​ទិដ្ឋិផង ប្រកាន់មាំ​នូវ​កាមសញ្ញោជនៈផង ប្រកាន់មាំនូវបីតិដ៏ស្ងប់ស្ងាត់ផង ប្រកាន់មាំនូវ​និរាមិសសុខផង ប្រកាន់មាំនូវអទុក្ខមសុខវេទនាផង ។ សមណ​ព្រាហ្មណ៍​មាន​អាយុនេះ ពិចារណាឃើញថា អាត្មាអញជាអ្នកស្ងប់រម្ងាប់ អាត្មាអញជា​អ្នករលត់ទុក្ខ អាត្មាអញជាអ្នកមិនមានសេចក្តីប្រកាន់មាំ ដោយ​ហេតុណា ហេតុនោះ ព្រះតថាគតពោលថាជាឧបាទាន (សេចក្តីប្រកាន់មាំ) របស់​សមណ​ព្រាហ្មណ៍ដ៏ចម្រើននេះ ។ ឧបានទាននោះជាសង្ខតធម៌ ​ដ៏​គ្រោត​គ្រាត​​នៅ​ឡើយ ចំណែកខាងការរលត់សង្ខារទាំងឡាយមានពិត ព្រះនិព្វាន​ក៏​មាន​ពិត លុះព្រះតថាគតដឹងច្បាស់ដូច្នេះហើយ ជាអ្នកឃើញនូវការ​រលាស់ចេញនូវ​ឧបាទាននោះ កន្លងនូវឧបាទាននោះ ។</p>
        <p><a class='ref km' id='km៤១' href='#km៤១'>៤១</a>ម្នាលភិក្ខុទាំងឡាយ ការដឹងច្បាស់តាមពិត នូវកិរិយាកើត​ឡើង​ផង នូវកិរិយាវិនាសផង នូវអានិសង្សផង នូវទោសផង នូវកិរិយា​រលាស់ ចេញផង នៃផស្សាយតនៈទាំង ៦ ហើយរួចចាកសេចក្តីប្រកាន់មាំណា នេះ​ឯង ឈ្មោះថាសន្តិវរបទ ដ៏ប្រសើរ ដែលព្រះតថាគតត្រាស់ដឹងហើយ ម្នាល​ភិក្ខុទាំងឡាយ ការដឹងច្បាស់តាមពិត នូវកិរិយាកើតឡើងផង នូវកិរិយា​វិនាសផង នូវ​អានិសង្សផង នូវទោសផង នូវកិរិយារលាស់ចេញ​ផង នៃផស្សាយតនៈទាំង ៦ ហើយ រួចចាកសេចក្តីប្រកាន់មាំណា នោះឯង ឈ្មោះថាសន្តិវរបទដ៏ប្រសើរ ដែលព្រះតថាគតត្រាស់ដឹងហើយ ។ លុះ​ព្រះមាន​បុណ្យ បានសម្តែងព្រះសូត្រនេះ​ចប់ហើយ ភិក្ខុទាំងនោះ ក៏មានចិត្ត​ត្រេកអរ រីករាយចំពោះភាសិត របស់ព្រះមាន​បុណ្យ ។</p>
        <p>ចប់ បញ្ចត្តយសូត្រ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>