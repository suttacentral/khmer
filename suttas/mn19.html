<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn19' lang='km'>
        <header>
            <ul>
            </ul>
            <h1>ទ្វេធាវិតក្កសូត្រ ទី​ ៩</h1>
        </header>
        <p><a class='ref km' id='km251' href='#km251'>២៥១</a>ខ្ញុំបានស្តាប់មកហើយយ៉ាងនេះ ។ សម័យមួយ ព្រះមានព្រះភាគ ទ្រង់​គង់ក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ សម័យនោះ​ឯង ព្រះមានព្រះភាគ ទ្រង់ត្រាស់នឹងភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំងនោះ ក៏ឆ្លើយតបពុទ្ធដីកានៃព្រះមានព្រះភាគថា បពិត្រព្រះអង្គដ៏ចម្រើន ។</p>
        <p><a class='ref km' id='km252' href='#km252'>២៥២</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ កាល​ដែលតថាគតនៅជាពោធិសត្វ មិនទាន់ត្រាស់ដឹងនៅឡើយ ក្នុងកាលមុនអំពី​ការ​ត្រាស់ដឹង មានសេចក្តីត្រិះរិះដូច្នេះថា បើដូច្នោះមានតែអាត្មាអញ ត្រូវ​ធ្វើវិតក្កៈ ឲ្យជាចំណែកពីរៗ ម្នាលភិក្ខុទាំងឡាយ (លុះត្រិះរិះដូច្នេះហើយ) តថាគត​នោះឯង ក៏ធ្វើនូវកាមវិតក្កៈ ព្យាបាទវិតក្កៈ និងវិហឹសវិតក្កៈនេះ ឲ្យជាចំណែកទី ១ ធ្វើនូវនេក្ខម្មវិតក្កៈ អព្យាបាទវិតក្កៈ និងអវិហឹសាវិតក្កៈនេះ ឲ្យ​ជា​​ចំណែកទី ២ ។ ម្នាលភិក្ខុទាំងឡាយ កាលដែលតថាគតនោះ ជាអ្នកមិន​ប្រមាទ មានព្យាយាមជាគ្រឿងដុតនូវកិលេស មានចិត្តបញ្ជូនទៅយ៉ាងនេះ​ហើយ កាមវិតក្កៈនោះកើតឡើង តថាគត ដឹងច្បាស់យ៉ាងនេះថា កាមវិតក្កៈ​នេះ កើតឡើងដល់តថាគតហើយ កាមវិតក្កៈនោះឯង តែងប្រព្រឹត្តទៅ ដើម្បី​បៀត​បៀនខ្លួនផង ប្រព្រឹត្តទៅដើម្បីបៀតបៀនបុគ្គលដទៃផង ប្រព្រឹត្តទៅដើម្បី​បៀតបៀនទាំងពីរខាង គឺខ្លួនឯងនិងបុគ្គលដទៃផង (កាមវិតក្កៈនេះ) ជាធម៌ធ្វើ​បញ្ញា​​​ឲ្យរលត់ ជាចំណែកនៃសេចក្តីចង្អៀតចង្អល់ មិនប្រព្រឹត្តទៅដើម្បី​ព្រះនិព្វាន​ទេ ម្នាលភិក្ខុទាំងឡាយ កាលតថាគតពិចារណាឃើញថា កាម​វិតក្កៈ​នេះ តែងប្រព្រឹត្តទៅដើម្បីបៀតបៀនខ្លួនដូច្នេះ ក៏កាមវិតក្កៈនោះ ដល់នូវ​សេចក្តី​វិ​នាសទៅ ម្នាលភិក្ខុទាំងឡាយ កាលតថាគត ទើបតែពិចារណា​ឃើញ​ថា កាមវិតក្កៈនេះ តែងប្រព្រឹត្តទៅដើម្បីបៀតបៀនបុគ្គលដទៃដូច្នេះ ក៏​កាម​វិតក្កៈ​នោះ ដល់នូវសេចក្តីវិនាសទៅ ម្នាលភិក្ខុទាំងឡាយ កាលតថាគត ទើប​តែ​ពិចារណា​​​ឃើញថា កាមវិតក្កៈនេះ តែងប្រព្រឹត្តទៅដើម្បី​បៀតបៀន​ទាំង​ពីរ​ខាង គឺខ្លួនឯងនិងបុគ្គលដទៃ ដូច្នេះ ក៏កាមវិតក្កៈនោះ ដល់នូវសេចក្តីវិនាសទៅ ម្នាលភិក្ខុទាំងឡាយ តថាគត ពិចារណាឃើញថា កាមវិតក្កៈនេះជាធម៌ធ្វើ ប​ញ្ញា​ឲ្យរលត់ ជាចំណែកនៃសេចក្តីចង្អៀតចង្អល់ មិនប្រព្រឹត្តទៅដើម្បី​ព្រះនិព្វាន ដូច្នេះកាមវិតក្កៈនោះ ដល់នូវសេចក្តីវិនាសទៅ ។ ម្នាលភិក្ខុ​ទាំងឡាយ ទើបតថាគតនោះ លះបង់ គឺបន្ទោបង់នូវកាមវិតក្កៈ ដែលកើត​ឡើង​ហើយ​ៗ ធ្វើកាមវិតក្កៈនោះ មិនឲ្យសេសសល់នៅ ។ ម្នាលភិក្ខុទាំងឡាយ តថាគត​នោះ ជាអ្នកជាអ្នកមិនប្រមាទ មានព្យាយាមជាគ្រឿងដុតនូវកិលេស មាន​ចិត្តបញ្ជូនទៅ យ៉ាងនេះហើយ ព្យាបាទវិតក្កៈនោះក៏កើតឡើង ។បេ។ វិហឹសាវិតក្កៈ​នោះក៏កើតឡើង តថាគតដឹងច្បាស់យ៉ាងនេះថា វិហឹសាវិតក្កៈ​នេះ កើតឡើងដល់អាត្មាអញហើយ ក៏ឯវិហឹសាវិតក្កៈនោះឯង តែងប្រព្រឹត្តទៅ ដើម្បី​បៀតបៀនខ្លួនឯងផង ប្រព្រឹត្តទៅដើម្បីបៀតបៀនបុគ្គលដទៃផង ប្រព្រឹត្ត​ទៅ ដើម្បីបៀតបៀនទាំងពីរខាង គឺខ្លួនឯងនិងបុគ្គលដទៃផង ជាធម៌ធ្វើ​បញ្ញា​ឲ្យ​រលត់ ជាចំណែកនៃសេចក្តីចង្អៀតចង្អល់ មិនប្រព្រឹត្តទៅដើម្បីព្រះនិព្វាន ម្នាលភិក្ខុទាំងឡាយ កាលតថាគត ទើបតែនឹងពិចារណាថា វិហឹសាវិតក្កៈនេះ តែង​ប្រព្រឹត្តទៅដើម្បីបៀតបៀនខ្លួនដូច្នេះ ក៏វិហឹសាវិតក្កៈនោះ ដល់នូវសេចក្តី​វិនាស​ទៅ ម្នាលភិក្ខុទាំងឡាយ កាលតថាគតពិចារណាថា វិហឹសាវិតក្កៈនេះ តែង​ប្រព្រឹត្តទៅ ដើម្បីបៀតបៀននូវបុគ្គលដទៃដូច្នេះ វិហឹសាវិតក្កៈនោះ ក៏ដល់​នូវសេចក្តីវិនាសទៅ ម្នាលភិក្ខុទាំងឡាយ កាលតថាគត ពិចារណាឃើញថា វិហឹសាវិតក្កៈនេះ តែងប្រព្រឹត្តទៅ ដើម្បីបៀតបៀនទាំងពីរខាង គឺខ្លួនឯង និង​បុគ្គល​ដទៃដូច្នេះ វិហឹសាវិតក្កៈនោះ ក៏ដល់នូវសេចក្តីវិនាសទៅ ម្នាលភិក្ខុ​ទាំងឡាយ កាលតថាគត ពិចារណាឃើញថា វិហឹសាវិតក្កៈនេះ ជាធម៌ធ្វើបញ្ញា​ឲ្យ​រលត់ ជាចំណែកនៃសេចក្តីចង្អៀតចង្អល់ មិនប្រព្រឹត្តទៅ ដើម្បីព្រះនិព្វាន ដូច្នេះ វិហឹសាវិតក្កៈនោះ ក៏ដល់នូវសេចក្តីវិនាសទៅ ។ ម្នាលភិក្ខុទាំងឡាយ ទើប​តថាគតនោះឯង លះបង់គឺបន្ទោបង់ នូវវិហឹសាវិតក្កៈ ដែលកើតឡើង​ហើយៗ ធ្វើវិហឹសាវិតក្កៈនោះមិនឲ្យសេសសល់នៅ ។ ម្នាលភិក្ខុទាំងឡាយ ភិក្ខុត្រិះរិះរឿយៗ ពិចារណារឿយៗ នូវអារម្មណ៍ដ៏ច្រើន ដោយអាការណាៗ ចិត្តក៏បង្អោនទៅកាន់អារម្មណ៍នោះ ដោយអាការនោះៗ ។ ម្នាលភិក្ខុ​ទាំងឡាយ បើភិក្ខុត្រិះរិះរឿយៗ ពិចារណារឿយៗ នូវកាមវិតក្កៈឲ្យ​ច្រើន​ហើយ ក៏ឈ្មោះថា លះបង់នូវនេក្ខម្មវិតក្កៈ បើធ្វើនូវកាមវិតក្កៈឲ្យច្រើនហើយ ចិត្ត​របស់ភិក្ខុនោះ នឹងឱនទៅដើម្បីកាមវិតក្កៈ ។ ម្នាលភិក្ខុទាំងឡាយ បើភិក្ខុ (ត្រិះរិះរឿយៗ ពិចារណារឿយៗ) នូវព្យាបាទវិតក្កៈ...។ ម្នាលភិក្ខុទាំងឡាយ បើភិក្ខុត្រិះរិះរឿយ ៗ ពិចារណារឿយ​ៗ នូវវិហឹសាវិតក្កៈឲ្យច្រើនហើយ ឈ្មោះ​ថាលះបង់នូវ​អវិហឹ​-សាវិតក្កៈ បើធ្វើនូវវិហឹសាវិតក្កៈឲ្យច្រើនហើយ ចិត្តរបស់​ភិក្ខុ​នោះ នឹងឱនទៅ​ដើម្បីវិហឹសាវិតក្កៈ ។ ម្នាលភិក្ខុទាំងឡាយ ដូចជាគង្វាលគោ រក្សា​គោទាំ​ង​ឡាយ ក្នុងទីចង្អៀត ដោយសំណាបក្នុងសរទសម័យ គឺខែជា​ខាង​ចុង នៃ​វស្សាន​រដូវ គង្វាលគោនោះ វាយគោ កៀងប្រមូលនូវគោទាំងឡាយ អំពី​ទី​ចង្អៀត​​នោះ ៗ ដោយដំបង ។ ដំណើរនោះ ព្រោះហេតុអ្វី ។ ម្នាល​ភិក្ខុ​ទាំង​ឡាយ ព្រោះថាគង្វាលគោនោះ ឃើញនូវទោស គឺការសម្លាប់ ការចាប់ចង សេចក្តីវិនាស និងពាក្យតិះដៀល ព្រោះតែគោស៊ីស្រូវរបស់បុគ្គល​ដទៃ​នោះ​ជាហេតុ យ៉ាងណាមិញ ម្នាលភិក្ខុទាំងឡាយ តថាគត បានឃើញនូវ​ទោស​ដ៏ថោក​ទាប សៅហ្មងរបស់អកុសលធម៌ទាំងឡាយ និងអានិសង្សខាង​សេចក្តី​ផូរផង់ ក្នុងនេក្ខម្មៈរបស់កុសលធម៌ទាំងឡាយ យ៉ាងនោះឯង ម្នាលភិក្ខុ​ទាំងឡាយ កាលដែលតថាគតនោះ ជាអ្នកមិនប្រមាទ មានព្យាយាម ជាគ្រឿង​ដុត​នូវកិលេស មានចិត្តបញ្ជូនទៅយ៉ាងនេះហើយ នេក្ខម្មវិតក្កៈកើតឡើង តថាគត​តែងដឹងច្បាស់យ៉ាងនេះថា នេក្ខម្មៈវិតក្កៈនេះ កើតឡើងដល់អាត្មា​អញ​​​ហើយ នេក្ខម្មវិតក្កៈនោះឯង មិនប្រព្រឹត្តទៅដើម្បីបៀតបៀនខ្លួនឯងទេ មិន​ប្រព្រឹត្តទៅដើម្បីបៀតបៀនបុគ្គលដទៃទេ មិនប្រព្រឹត្តទៅ ដើម្បីបៀតបៀន​ទាំង​ពីរខាង គឺខ្លួនឯងនិងបុគ្គលដទៃទេ ជាវិតក្កៈធ្វើបញ្ញាឲ្យចម្រើនជាចំណែក នៃ​សេចក្តី​មិនចង្អៀតចង្អល់ ប្រព្រឹត្តទៅដើម្បីព្រះនិព្វាន ម្នាលភិក្ខុទាំងឡាយ បើ​ទុក​​​ជាតថាគតត្រិះរិះរឿយៗ ពិចារណារឿយៗ នូវនេក្ខម្មវិតក្កៈនោះ អស់មួយ​រាត្រី តថាគត ក៏មិនបានឃើញភ័យ ព្រោះមាននេក្ខម្មវិតក្កៈ​នោះ​ជាហេតុទេ ។ ម្នាលភិក្ខុទាំងឡាយ បើទុកជាតថាគត ត្រិះរិះរឿយៗ ពិចារណា​រឿយៗ នូវ​នេក្ខម្មវិតក្កៈនោះ អស់ ១ ថ្ងៃ ក៏តថាគតមិនបានឃើញនូវភ័យ ព្រោះមាន​នេក្ខម្មវិតក្កៈនោះជាហេតុឡើយ ។ ម្នាលភិក្ខុទាំងឡាយ បើទុកជា​តថាគត ត្រិះរិះរឿយៗ ពិចារណារឿយៗ នូវនេក្ខម្មវិតក្កៈនោះ អស់យប់ និងថ្ងៃ ក៏​តថាគត មិនបានឃើញភ័យ ព្រោះមាននេក្ខម្មវិតក្កៈ​នោះ​ជា​ហេតុ​ឡើយ ។ ម្នាលភិក្ខុទាំងឡាយ មួយទៀត តថាគតនោះឯង គិតថា កាល​តថាគត កំពុង​ត្រិះរិះរឿយៗ ពិចារណារឿយៗ យូរពេកទៅកាយក៏លំបាក កាល​បើកាយ​លំបាក​ហើយ ចិត្តក៏រួញរា កាលបើចិត្តរួញរាហើយ ចិត្តក៏ឆ្ងាយ​អំពី​សមាធិ ទើបដម្កល់ចិត្តឲ្យនឹងនៅតែខាងក្នុង ធ្វើចិត្តឲ្យស្ងប់ ធ្វើចិត្តឲ្យមាន​អារម្មណ៍​តែមួយ តាំងចិត្តឲ្យមាំ ដំណើរនោះ ព្រោះហេតុអ្វី ព្រោះតថាគត​ឃាត់​ចិត្តថា ចិត្តរបស់តថាគត កុំរវើរវាយឡើយ ។ ម្នាលភិក្ខុទាំងឡាយ កាលបើ​តថាគត ជាអ្នកមិនប្រមាទ មានព្យាយាម ជាគ្រឿងដុតកិលេស មានចិត្ត​បញ្ជូន​ទៅ យ៉ាងនេះហើយ អព្យាបាទវិតក្កៈ ក៏កើតឡើង ។បេ។ អវិហឹសាវិតក្កៈ ក៏កើត​ឡើង តថាគតនោះ ដឹងច្បាស់យ៉ាងនេះថា អវិហឹសាវិតក្កៈនេះ កើតឡើង​ដល់​អាត្មាអញ​​​ហើយ ក៏ឯអវិហឹសាវិតក្កៈនោះឯង មិនបានប្រព្រឹត្តទៅ ដើម្បី​បៀតបៀន​​​ខ្លួនឯងទេ មិនប្រព្រឹត្តទៅ ដើម្បីបៀតបៀនបុគ្គលដទៃទេ មិន​ប្រព្រឹ​ត្ត​ទៅ ដើម្បីបៀតបៀនទាំងពីរខាង គឺខ្លួនឯង និងបុគ្គលដទៃទេ ជាវិតក្កៈ ធ្វើបញ្ញា​ឲ្យ​ចម្រើនជាចំណែកនៃសេចក្តីមិនចង្អៀតចង្អល់ ប្រព្រឹត្តទៅដើម្បីព្រះនិព្វាន ម្នាលភិក្ខុទាំងឡាយ បើទុកជាតថាគត ត្រិះរិះរឿយៗ ពិចារណារឿយៗ នូវ​អវិហឹសាវិតក្កៈ​នោះ អស់ ១ រាត្រីហើយ ក៏តថាគត មិនបានឃើញនូវភ័យ ព្រោះ​មានអវិហឹសាវិតក្កៈនោះ ជាហេតុឡើយ ។ ម្នាលភិក្ខុទាំងឡាយ បើទុក​ជា​តថាគត ត្រិះរិះរឿយៗ ពិចារណារឿយៗ នូវអវិហឹសាវិតក្កៈនោះ អស់ ១ ថ្ងៃ ក៏តថាគត មិនបានឃើញនូវភ័យ ព្រោះមានអវិហឹសាវិតក្កៈនោះ​ជា​ ហេតុ​​​​​​​​ឡើយ ​។ ម្នា​លភិក្ខុទាំងឡាយ បើទុកជាតថាគត ត្រិះរិះរឿយៗ ពិចារណា​រឿយៗ នូវអវិហឹសាវិតក្កៈនោះ អស់យប់ និងថ្ងៃ ក៏តថាគត មិនបានឃើញ​នូវ​ភ័យ ព្រោះមានអវិហឹសាវិតក្កៈនោះជាហេតុឡើយ ។ ម្នាលភិក្ខុទាំងឡាយ មួយ​ទៀត តថាគតនោះឯង គិតថា កាលអាត្មាអញ ត្រិះរិះរឿយៗ ពិចារណារឿយៗ យូរពេកទៅ កាយក៏លំបាក កាលបើកាយលំបាកហើយ ចិត្តក៏រួញរា កាល​បើ​ចិត្ត​​រួញរាហើយ ចិត្តក៏ឆ្ងាយអំពីសមាធិ ទើបដម្កល់ចិត្ត ឲ្យនឹងនៅតែខាងក្នុង ធ្វើ​ចិត្តឲ្យស្ងប់ ធ្វើចិត្តឲ្យមានអារម្មណ៍តែមួយ តាំងចិត្តឲ្យមាំ ដំណើរនោះ ព្រោះហេតុអ្វី ព្រោះតថាគតឃាត់ចិត្តថា ចិត្តរបស់តថាគត កុំររួញរាឡើយ ។ ម្នាលភិក្ខុទាំងឡាយ ភិក្ខុត្រិះរិះរឿយៗ ពិចារណារឿយៗ នូវអារម្មណ៍ដ៏ច្រើន ដោយអាការណាៗ ចិត្តក៏ឱនទៅកាន់អារម្មណ៍នោះ ដោយអាការនោះៗ ។ ម្នាលភិក្ខុទាំងឡាយ បើភិក្ខុត្រិះរិះរឿយៗ ពិចារណារឿយៗ នូវនេក្ខម្មវិតក្កៈ ដោយច្រើនហើយ ឈ្មោះថា លះបង់នូវកាមវិតក្កៈ ហើយធ្វើនេក្ខម្ម​វិតក្កៈ​ឲ្យ​ចម្រើនចិត្តរបស់ភិក្ខុនោះ រមែងឱនទៅដើម្បីនេក្ខម្មវិតក្កៈ ។ ម្នាលភិក្ខុ​ទាំង​ឡាយ បើភិក្ខុ ត្រិះរិះរឿយៗ ពិចារណារឿយៗ នូវព្យាបាទវិតក្កៈ...។ ម្នាលភិក្ខុ​ទាំងឡាយ បើភិក្ខុត្រិះរិះរឿយៗ ពិចារណារឿយៗ នូវអវិហឹសាវិតក្កៈ​ឲ្យ​ច្រើន​ហើយ ឈ្មោះថា លះបង់នូវវិហឹសាវិតក្កៈ ធ្វើអវិហឹសាវិតក្កៈឲ្យចម្រើនចិត្តរបស់​ភិក្ខុ​​នោះ រមែងឱនទៅដើម្បីអវិហឹសាវិតក្កៈ ។ ម្នាលភិក្ខុទាំងឡាយ ដូចគង្វាល​គោ រក្សាគោទាំងឡាយ ក្នុងទីទាំងពួងដែលមាននៅក្នុងស្រុក ក្នុងខែជាខាង​ចុង នៃគិម្ហរដូវ គង្វាលគោនោះ ទោះចូលទៅកាន់ទីជិតឈើ ឬចូលទៅនៅក្នុង​ទី​វាល គួរធ្វើសតិថាគោទាំងឡាយ មានប្រមាណប៉ុណ្ណេះ សេចក្តីនោះយ៉ាងណា​មិញ ម្នាលភិក្ខុទាំងឡាយ ភិក្ខុគួរធ្វើសតិថាធម៌ទាំងឡាយ មានប្រមាណ​ប៉ុណ្ណេះ សេចក្តីនេះ ក៏យ៉ាងនោះដែរ ។</p>
        <p><a class='ref km' id='km253' href='#km253'>២៥៣</a>ម្នាលភិក្ខុទាំងឡាយ សេចក្តីព្យាយាម ដែលតថាគត​បានផ្តើម​ហើយ មិនបន្ធូរបន្ថយឡើយ ទាំងស្មារតី ក៏តថាគតប្រុងមិនឲ្យមានភ្លាត់ កាយ​សោត ក៏ស្ងប់រម្ងាប់ មិនក្រវល់ក្រវាយ ចិត្តក៏នឹងល្អ ជាចិត្តមានអារម្មណ៍តែមួយ ម្នាលភិក្ខុ​​ទាំងឡាយ លុះតថាគតឯង ស្ងាត់ចាកកាមទាំងឡាយ ស្ងាត់ចាក​អកុសល​​ធម៌ទាំងឡាយហើយ ចូលបឋមជ្ឈាន ប្រកបដោយវិតក្កៈ វិចារៈ បីតិ សុខៈ ដែលកើតអំពីសេចក្តីស្ងប់ស្ងាត់ជាអារម្មណ៍​ ។ លុះតថាគត បានដល់​ទុតិយជ្ឈាន ជាធម្មជាតកើតមានក្នុងសន្តាន ចិត្តប្រកបដោយសេចក្តីជ្រះថ្លា មានសភាពជាចិត្តខ្ពស់ឯក មិនមានវិតក្កៈ មិនមានវិចារៈ មានតែបីតិ និងសុខៈ ដែលកើតអំពីសមាធិ ព្រោះរម្ងាប់បង់នូវវិតក្កៈ និងវិចារៈ ។បេ។ ចូល​តតិយជ្ឈាន...។ ចូលចតុត្ថជ្ឈាន ។ កាលដែលចិត្តខ្ជាប់ខ្ជួន បរិសុទ្ធ ផូរផង់ មិន​មាន​ទីទួល គឺកិលេស ប្រាសចាកសេចក្តីសៅហ្មង ជាចិត្តទន់ គួរដល់កម្ម ជាចិត្ត​នឹង​ធឹង មិនបានញាប់ញ័រ យ៉ាងនេះហើយ តថាគតនោះ ក៏បង្អោនចិត្ត​ទៅ​ក្នុង​បុ​ព្វេនិវាសានុស្សតិញ្ញាណ តថាគតនោះ រលឹកនូវជាតិដែលអាស្រ័យ​នៅពី​មុន​មក​បានច្រើនប្រការ គឺរលឹកបាន ១ ជាតិខ្លះ ២ ជាតិខ្លះ ។បេ។ រលឹកនូវជាតិ​ដែល​​​​​​អាស្រ័យនៅពីមុនមកបានច្រើនប្រការ ព្រមទាំងអាការៈ ព្រមទាំងឧទ្ទេស ដូច្នេះឯង ។ ម្នាលភិក្ខុទាំងឡាយ បឋមវិជ្ជានេះឯងហើយ ដែលតថាគត បានត្រាស់ដឹងក្នុងបឋមយាមនៃរាត្រី លុះដល់សេចក្តីល្ងង់ខ្ចាត់បាត់ទៅ សេចក្តី​ចេះដឹង ក៏កើតប្រាកដឡើង ងងឹតខ្ចាត់បាត់ទៅ ពន្លឺក៏កើតឡើង ដល់តថាគត ដែលកំពុងអង្គុយប្រុងស្មារតី មិនប្រហែសធ្វេស ខំប្រឹងដុតបំផ្លាញកិលេស មានចិត្តមូលស្លុង (ឥតមាននឹកនាដល់កាយ និងជីវិតឡើយ) ដូចជាបណ្ឌិត​ទាំងឡាយ ដែលបាននូវបឋមវិជ្ជានោះ ដូច្នោះដែរ ។ កាលដែលចិត្តខ្ជាប់ខ្ជួន បរិសុទ្ធផូរផង់ មិនមានទីទួល គឺកិលេស ប្រាសចាកសេចក្តីសៅហ្មង ជាចិត្តទន់ គួរដល់កម្ម ជាចិត្តនឹងធឹង មិនបានញាប់ញ័រ យ៉ាងនេះហើយ ទើបតថាគត​បង្អោន​ចិត្ត ទៅក្នុងចុតូបបាតញ្ញាណ (ប្រាជ្ញាដែលរលឹកឃើញនូវចុតិនិង​បដិសន្ធិ) នៃសត្វទាំងឡាយ តថាគតនោះ ពិចារណាមើលនូវពួកសត្វ ដែល​ច្យុត​ទៅ កើតឡើង ដោយទិព្វចក្ខុដ៏បរិសុទ្ធ កន្លងនូវចក្ខុនៃមនុស្ស ។បេ។ ថា អើហ្ន៎ សត្វទាំងឡាយអម្បាលនេះ ប្រកបដោយកាយទុច្ចរិត ។បេ។ តថាគត ពិចារណា​មើលនូវពួកសត្វ ដែលច្យុតទៅ និងកើតឡើង ជាសត្វថោកទាប និង​ឧត្តម មានសម្បុរល្អនិងអាក្រក់ ទៅកាន់សុគតិនិងទុគ្គតិ ដោយទិព្វចក្ខុ​ដ៏​បរិសុទ្ធ កន្លងនូវចក្ខុជារបស់មនុស្ស ក៏ដឹងច្បាស់ នូវពួកសត្វ ដែលអន្ទោលទៅតាមកម្ម ដោយប្រការដូច្នេះឯង ។ ម្នាលភិក្ខុទាំងឡាយ វិជ្ជាទី ២ នេះឯងហើយ ដែល​តថាគត បានត្រាស់ដឹងហើយក្នុងមជ្ឈិមយាមនៃរាត្រី លុះដល់សេចក្តី​ល្ងង់​ខ្ចាត់​បាត់​ទៅ សេចក្តីចេះដឹងប្រាកដ ក៏កើតឡើង ងងឹតខ្ចាត់បាត់ទៅ ពន្លឺក៏កើតឡើង ដល់តថាគត ដែលកំពុងប្រុងស្មារតី មិនប្រហែសធ្វេស ខំប្រឹងដុតបំផ្លាញ​កិលេស មានចិត្តមូលស្លុង (ឥតមាននឹកនាដល់កាយនិងជីវិតឡើយ) ដូ​ច​ជា​បណ្ឌិត​ទាំងឡាយ ដែលបាននូវវិជ្ជាទី ២ នោះ ដូច្នោះដែរ ។ កាលដែល​ចិត្ត​ខ្ជាប់ខ្ជួន បរិសុទ្ធផូរផង់មិនមានទីទួល គឺកិលេសប្រាសចាកសេចក្តីសៅហ្មង ជាចិត្តទន់ សមគួរដល់កម្មជាចិត្តនឹងធឹង មិនបានញាប់ញ័រ យ៉ាងនេះហើយ តថាគត ក៏បង្អោនចិត្តទៅ ដើម្បីអាសវក្ខយញ្ញាណ (ប្រាជ្ញាដែលជ្រាបច្បាស់ នូវ​កិរិយាអស់ទៅ នៃអាសវធម៌ទាំងឡាយ) តថាគតនោះ ដឹងប្រាកដតាមពិតថា នេះ​ជាទុក្ខ ដឹងប្រាកដតាមពិតថា នេះជាហេតុនាំឲ្យកើតទុក្ខ ដឹងប្រាកដតាម​ពិត​ថា នេះជាសេចក្តីរលត់ទុក្ខ ដឹងប្រាកដតាមពិតថា នេះជាបដិបទា ឲ្យដល់​នូវ​សេចក្តី​រលត់ទុក្ខ ដឹងប្រាកដតាមពិតថា ធម៌ប៉ុណ្ណេះ ជាអាសវៈ ដឹងប្រាកដ​តាមពិតថា ធម៌នេះ ជាហេតុនាំឲ្យកើតអាវសៈ ដឹងប្រាកដតាមពិតថា នេះជា​សេចក្តី​រលត់នៃអាសវៈ ដឹងប្រាកដតាមពិតថា នេះជាបដិបទា ឲ្យបានដល់នូវ​សេចក្តី​រលត់នៃអាសវៈ កាលដែលតថាគតដឹងយ៉ាងនេះ ឃើញយ៉ាងនេះ​ហើយ ចិត្តតថាគត ក៏ផុតស្រឡះ ចាកកាមាសវៈ (គ្រឿងត្រាំ គឺកាម) ផង ផុត​ស្រឡះចាកភវាសវៈ (គ្រឿងត្រាំគឺភព) ផង ផុតស្រឡះ ចាកអវិជ្ជាសវៈ (គ្រឿង​ត្រាំ គឺអវិជ្ជា) ផង កាលបើចិត្តតថាគតផុតស្រឡះ (ចាកអាសវធម៌)​ហើយ ប្រាជ្ញាក៏កើត​ប្រាកដថា អាត្មាអញ ផុតស្រឡះ (ចាកអាសវធម៌) ហើយ តថាគត​ដឹង​ច្បាស់ថា កំណើត (របស់អាត្មាអញ) អស់ហើយ ព្រហ្មចរិយធម៌ អាត្មាអញ បានប្រព្រឹត្ត​គ្រប់គ្រាន់ហើយ សោឡសកិច្ចអាត្មាអញ បានធ្វើស្រេច​ហើយ កិច្ច​ដទៃ​​​ក្រៅពីសោឡសកិច្ចនេះ ទៅទៀត មិនមានឡើយ ។ ម្នាលភិក្ខុ​ទាំងឡាយ វិជ្ជា​ទី ៣ នេះហើយ ដែលតថាគតបានត្រាស់ដឹង ក្នុងបច្ឆិមយាម​នៃរាត្រី លុះ​ដល់​អវិជ្ជាខ្ចាត់បាត់ទៅ វិជ្ជាក៏កើតឡើង ងងឹតខ្ចាត់បាត់ទៅ ពន្លឺក៏​កើតឡើង ដល់តថាគត ដែលកំពុងប្រុងស្មារតី មិនប្រហែសធ្វេស ខំប្រឹង​ដុតបំផ្លាញ​កិលេស មានចិត្តមូលស្លុង (ឥតមាននឹកនា ដល់កាយ និងជីវិត​ឡើយ) ដូច​ជា​បណ្ឌិត​ទាំងឡាយ ដែលបាននូវវិជ្ជាទី៣នុ៎ះ ដូច្នោះដែរ ។</p>
        <p><a class='ref km' id='km254' href='#km254'>២៥៤</a>ម្នាលភិក្ខុទាំងឡាយ ដូចជាត្រពាំងទំនាបធំ ក្នុងដងព្រៃធំមាន​ពួក​​​​ម្រឹគច្រើន ចូលទៅអាស្រ័យនៅនឹងត្រពាំងនោះ បុរសណាមួយ ដែលប្រាថ្នានូវ​សេចក្តីវិនាស មិនប្រាថ្នានូវប្រយោជន៍ មិនប្រាថ្នានូវសេចក្តី​ក្សេមដល់​ពួក​ម្រឹគ​នោះ បុរសនោះ ក៏បិទផ្លូវដែលក្សេម ដែលប្រកបដោយសួស្តី និងគួរដល់​សេចក្តី​​ត្រេកអរ ដល់ពួកម្រឹគនោះ ហើយបើកផ្លូវខុស ស្រះសម្រាស់ ចងទុកនូវ​មេម្រឹគធ្នាក់ ដូចម្តេចមិញ ម្នាលភិក្ខុទាំងឡាយ លុះសម័យខាងក្រោយមក ពួកម្រឹគ​ច្រើននោះឯង ក៏ដល់នូវសេចក្តីវិនាស ស្តួចស្តើងទៅដូច្នោះឯង ។ ម្នាលភិក្ខុ​ទាំងឡាយ មួយវិញទៀត បុរសណាមួយ ដែលប្រាថ្នានូវសេចក្តី​ចម្រើន​​ប្រាថ្នា​នូវប្រយោជន៍ ប្រាថ្នានូវសេចក្តីក្សេម ដល់ពួកម្រឹគច្រើននោះ បុរសនោះ ក៏បើក​នូវផ្លូវដែលក្សេម ដែលប្រកបដោយសួស្តី ទាំងគួរដល់សេចក្តី​ត្រេកអរ ដល់ពួក​ម្រឹគនោះ ហើយបិទនូវផ្លូវខុស រើយកសម្រាស់ចេញ ធ្វើ​មេម្រឹគធ្នាក់ ឲ្យវិនាស ដូចម្តេចមិញ ម្នាលភិក្ខុទាំងឡាយ លុះសម័យខាង​ក្រោយ​​មក ពួកម្រឹគ​​​​ច្រើននោះ ក៏ដល់នូវសេចក្តីចម្រើនកុះករ បរិបូណ៌ឡើង ដូច្នោះឯង ។ ម្នាលភិក្ខុទាំងឡាយ សេចក្តីឧបមានេះ តថាគតធ្វើ ដើម្បីបញ្ជាក់​នូវសេចក្តី​នេះ​ប៉ុណ្ណោះ ។ សេចក្តីអធិប្បាយ ក្នុងពាក្យឧបមានេះ ដូច​សម្តែង​តទៅ ម្នាលភិក្ខុ​ទាំងឡាយ ត្រង់ពាក្យថាត្រពាំងទំនាបធំនុ៎ះ គឺជាឈ្មោះរបស់​កាម​​ទាំងឡាយ ។ ម្នាលភិក្ខុទាំងឡាយ ត្រង់ពាក្យថា ពួកម្រឹគច្រើននុ៎ះ ជា​ឈ្មោះ​របស់​ពួកសត្វ​ច្រើន ។ ម្នាលភិក្ខុទាំងឡាយ ត្រង់ពាក្យថា បុរសមិន​ប្រាថ្នានូវ​សេចក្តី​ចម្រើន​មិន​​ប្រាថ្នា​នូវប្រយោជន៍ មិនប្រាថ្នា នូវសេចក្តីក្សេមនុ៎ះ ជាឈ្មោះនៃមារ ដែលមាន​ធម៌​​ដ៏លាមក ។ ត្រង់ពាក្យថា ផ្លូវខុសនុ៎ះ ជាឈ្មោះ មិ​ច្ឆា​មគ្គ (ផ្លូវខុស) ប្រកប​ដោយ​​អង្គ ៨ ប្រការ គឺមិច្ឆាទិដ្ឋិ មិច្ឆាសង្កប្បៈ មិច្ឆាវាចា មិច្ឆាកម្មន្តៈ មិច្ឆាអាជីវៈ មិច្ឆាវាយាមៈ មិច្ឆាសតិ មិច្ឆាសមាធិ ។ ម្នាលភិក្ខុ​ទាំងឡាយ ត្រង់ពាក្យថា សម្រាស់​នុ៎ះ ជាឈ្មោះនៃនន្ទិរាគ ។ ម្នាលភិក្ខុទាំង​ឡាយ ត្រង់ពាក្យថា មេម្រឹគ​ធ្នាក់នុ៎ះ ជាឈ្មោះនៃអវិជ្ជា ។ ម្នាលភិក្ខុទាំងឡាយ ត្រង់​ពាក្យថា បុរសប្រាថ្នា នូវ​សេចក្តី​ចម្រើនប្រាថ្នានូវប្រយោជន៍ ប្រាថ្នានូវ​សេចក្តី​ក្សេមក្សាន្តនុ៎ះ ជាឈ្មោះ​នៃ​តថាគត ជាអរហន្ត សម្មាសម្ពុទ្ធ ។ ម្នាលភិក្ខុ​ទាំងឡាយ ត្រង់ពាក្យថា ផ្លូវ​ក្សេមក្សាន្ត ដែលប្រកបដោយសួស្តី គួរដល់សេចក្តី​ត្រេកអរនុ៎ះ ជាឈ្មោះ​នៃ​អរិយមគ្គ ប្រកបដោយអង្គ ៨ ប្រការ គឺសម្មាទិដ្ឋិ សម្មាសង្កប្បៈ សម្មាវាចា សម្មាកម្មន្តៈ សម្មាអាជីវៈ សម្មាវាយាមៈ សម្មាសតិ សម្មាសមាធិ ។</p>
        <p><a class='ref km' id='km255' href='#km255'>២៥៥</a>ម្នាលភិក្ខុទាំងឡាយ ផ្លូវដែលក្សេម ប្រកបដោយសួស្តី ជាផ្លូវគួរ​ដល់​សេចក្តី​​ត្រេកអរ តថាគតបានបើកហើយផ្លូវខុស ក៏តថាគតបិទហើយ សម្រាស់ ក៏តថាគតរើចោលហើយ មេម្រឹគធ្នាក់ ក៏តថាគតធ្វើឲ្យវិនាសហើយ ដោយ​ប្រការដូច្នេះឯង ។ ម្នាលភិក្ខុទាំងឡាយ កិច្ចណាដែលតថាគត ជាសាស្តា ជាអ្នកស្វែងរកប្រយោជន៍ មានសេចក្តីអនុគ្រោះ ត្រូវធ្វើដល់អ្នកទាំងឡាយ ជា​សាវ័ក ព្រោះអាស្រ័យសេចក្តីអនុគ្រោះ កិច្ចនោះ តថាគត បានធ្វើហើយ ដល់​អ្នក​ទាំងឡាយ ។ ម្នាលភិក្ខុទាំងឡាយ អ្នកទាំងឡាយ សម្លឹងមើល នូវ​គល់​ឈើ​ទាំងនុ៎ះ នូវសុញ្ញាគារទាំងនុ៎ះ ម្នាលភិក្ខុទាំងឡាយ អ្នកទាំងឡាយកុំប្រមាទ កុំមានសេចក្តីក្តៅក្រហាយ ស្តាយក្រោយឡើយ ។ នេះជាពាក្យប្រៀនប្រដៅ របស់តថាគត ចំពោះអ្នកទាំងឡាយ ។ លុះព្រះមានព្រះភាគ បានត្រាស់ព្រះ​សូត្រ​នេះចប់ហើយ ក៏ភិក្ខុទាំងនោះ មានសេចក្តីពេញចិត្ត ត្រេកអរ ចំពោះ​ភាសិត របស់ព្រះមានព្រះភាគជាម្ចាស់ ។</p>
        <p>ចប់ ទ្វេធាវិតក្កសូត្រ ទី ៩</p>
        <footer>
            <p>Copyright and other metadata goes here.</p>
        </footer>
    </article>
</body>
</html>