<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn93' lang='km'>
        <header>
            <ul>
            </ul>
        </header>
        <p><a class='ref km' id='km30' href='#km30'>៣០</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ​គង់នៅក្នុង ជេតវនារាម របស់អនាថបិណ្ឌិកសេដ្ឋី ជិតក្រុងសាវត្ថី ។ សម័យ​នោះ​ឯង បណ្ដាលពួកព្រាហ្មណ៍អ្នកមកពីដែនផ្សេង ៗ មានពួកព្រាហ្មណ៍​ចំនួន ៥០០ នាក់ នៅអាស្រ័យក្នុងក្រុងសាវត្ថី ដោយកិច្ចការនីមួយ ។ ព្រាហ្មណ៍​​​ទាំងនោះមានសេចក្ដី ត្រិះរិះថា ព្រះសមណគោមនេះ តែង​បញ្ញត្ត​នូវសេចក្ដីបរិសុទ្ធចំពោះវណ្ណៈទាំង ៤ ឱនរណាហ្ន៎ ទើបសមនឺងពិគ្រោះ​ពាក្យ​នេះ មូយអន្លើរដោយព្រះសមណគោតមបាន ។ សម័យនោះឯង មាណព​ឈ្មោះអស្សលាយនៈ នៅអាស្រ័យក្នុងក្រុងសាវត្ដី ជាមនុស្ស​ក្មេង មានក្បាល​កោរ មានអាយុ ១៦ ឆ្នាំ អំពីកំណើតបានដល់នូវត្រើយនៃត្រៃវេទ ព្រមទាំង គម្ពីរ​និឃណ្ឌុ គម្ពីរកេដុភៈ ព្រមទាំងអក្ខរប្បភេទគឺសិក្ខានឹងនិរុត្តិ ដែលមាន​គម្ពីរ​​ឥតិហាសៈ ជាគម្រប់ ៤ ជាអ្នករៀននូវបទនឹងវេយ្យករណ៍ ជាអ្នក​មិន​ឧន​ថយ​គឺស្ទាត់ជំនាញក្នុង លោកាយតសាស្រ្ដ នឹងមហាបុរិសលក្ខណព្យាករ​ណសាស្រ្ដ ។ ព្រាហ្មណ៍ទាំងនោះ មានសេចក្ដីត្រិះរិះដូច្នេះថា អស្សលាយ-​នមាណព​​​​នេះ នៅអាស្រ័យ​ក្នុងក្រុងសាវត្ថី ជាមនុស្សក្មេង ។បេ។ ជាអ្នក​មិន​ឱនថយគឺស្ទាត់ជំនាញ មានតែ​មាណពនោះទើបសម នឹងពិគ្រោះ​ពាក្យ​នោះ មួយអន្លើរដោយព្រះសមណគោតមបាន ។</p>
        <p><a class='ref km' id='km31' href='#km31'>៣១</a>គ្រានោះ ព្រាហ្មណ៍ទាំងនោះ នាំគ្នាចូលទៅរកអស្សលាយន​មាណព លុះចូលទៅដល់ហើយ និយាយនឹងអស្សលាយនមាណពដូច្នេះថា ម្នាលអស្សលាយនៈដ៏ចម្រើន ព្រះសមណគោតមនេះ តែងបញ្ញត្ត​នូវ​សេចក្ដី​បរិសុទ្ធ ចំពោះវណ្ណៈទាំង ៤ ម្នាលអស្សលាយនៈ ចូរអ្នកដ៏ចម្រើនមក ចូរអ្នក​ដ៏ចម្រើនពិគ្រោះពាក្យនោះ មួយអន្លើ​ដោយព្រះសមណគោតម ។ កាល​បើ​ព្រាហ្មណ៍ទាំងនោះ និយាយយ៉ាងនេះហើយ អស្សលាយនមាណព ក៏និយាយនឹងព្រាហ្មណ៍ទាំងនោះដូច្នេះថា ម្នាលអ្នកដ៏ចម្រើន ឮថា​ព្រះសមណ​គោតមជាធម្មវាទី ទុកជាពួកបុគ្គលជាធម្មវាទីផងគ្នា ក៏រមែង​ពិគ្រោះ បានដោយលំបាក ខ្ញុំមិនអាចពិគ្រោះពាក្យនោះ មួយអន្លើដោយ​ព្រះសមណ​គោតម ឡើយ ។ ព្រាហ្មណ៍ទាំងនោះ និយាយនឹង​អស្សលាយន​មាណព ជាគំរប់ពីរ​ដងដូច្នេះថា ម្នាលអស្សលាយនៈដ៏ចម្រើន ព្រះ​សមណគោតម​នេះ តែងបញ្ញត្តនូវ​សេចក្ដីបរិសុទ្ធិចំពោះ វណ្ណៈទាំង ៤ ម្នាល​អស្សលាយនៈ ចូរអ្នកដ៏ចម្រើនមក ចូរអ្នកដ៏ចម្រើនទៅពិគ្រោះពាក្យនោះ មួយ​អន្លើដោយព្រះសមណគោតម ។ អស្ស​លាយនមាណព និយាយ​នឹង​ព្រាហ្មណ៍​ទាំង​នោះជាគំរប់ពីរដងដូច្នេះថា ម្នាលអ្នកដ៏​ចម្រើន ឮថា​ព្រះ​សមណគោតម ជាធម្មវាទីទុកជា ពួកបុគ្គលជាធម្មវាទីផងគ្នា ក៏​ពិគ្រោះ​បាន​ដោយ​លំបាក ខ្ញុំមិនអាចពិគ្រោះពាក្យនោះមួយ អន្លើ​ដោយ​ព្រះសមណ​គោតមឡើយ ។ ព្រាហ្មណ៍ទាំងនោះនិយាយ និងអស្សលាយនមាណព​ជាគំរប់ ៣ ដងដូច្នេះថា ម្នាលអស្សលាយនៈដ៏ចម្រើន ព្រះសមណគោតម​នេះ តែងបញ្ញត្តនូវ​សេចក្ដី​បរិសុទ្ធិចំពោះវណ្ណៈទាំង ៤ ម្នាលអស្សលាយនៈ ចូរអ្នកដ៏ចម្រើនមក ចូរអ្នកដូ៏ចម្រើនទៅពិគ្រោះ​ពាក្យនោះ មួយអន្លើដោយ​ព្រះសមណគោតម ដ្បិតអស្សលាយនៈដ៏ចម្រើន ធ្លាប់ប្រព្រឹត្តនឹង​បរិព្វាជក​មកដែរហើយ សូមអស្សលាយនៈដ៏ចម្រើន ច្បាំងឲ្យឈ្នះកុំឲ្យចាញ់ឡើយ ។ កាលបើព្រាហ្មណ៍ទាំងនោះ និយាយយ៉ាងនេះហើយ អស្សលាយមាណព និយាយនឹងព្រាហ្មណ៍ទាំងនោះ ដូច្នេះថា បពិត្រអ្នកដ៏ចម្រើនទាំងឡាយ ខ្ញុំ (ទៅពិគ្រោះ) មិនបានដោយដាច់ខាត ម្នាលអ្នកដ៏ចម្រើន ឮថាព្រះសមណ គោតម ជាធម្មវាទីទុកជាពួកបុគ្គល ជាធម្មវាទីផងគ្នា ក៏ពិគ្រោះបានដោយ​លំបាក ខ្ញុំមិនហ៊ានពិគ្រោះពាក្យនោះ មួយអន្លើដោយព្រះសមណគោតមទេ ខ្ញុំគ្រាន់តែទៅតាម ពាក្យរបស់អ្នកដ៏ចម្រើន ទាំងឡាយប៉ុណ្ណោះ ។</p>
        <p><a class='ref km' id='km32' href='#km32'>៣២</a>លំដាប់នោះ អស្សលាយនមាណព ចូលទៅរក​ព្រះមានព្រះ​ភាគជាមួយនឹង ពួកព្រាហ្មណ៍ជាច្រើននាក់ លុះចូលទៅដល់ហើយ ក៏​និយាយ​រាក់ទាក់​សំណេះ​សំណាល មួយអន្លើដោយព្រះមានព្រះភាគ លុះ​បញ្ចប់​ពាក្យដែលគួររីករាយ និងពាក្យគួររលឹកហើយ ក៏អង្គុយក្នុងទីសមគួរ លុះ​អស្សលាយនមាណព អង្គុយក្នុង​ទីសមគួរហើយ ក៏ក្រាបបង្គំទូល ព្រះមានព្រះភាគ​ដូច្នេះថា បពិត្រព្រះគោតមដ៏ចម្រើន ពួក​ព្រាហ្មណ៍​តែង​និយាយ​យ៉ាងនេះ​ថា មានតែពួកព្រាហ្មណ៍ទេ ទើបជាវណ្ណៈប្រសើរ វណ្ណៈ​ឯ​ទៀត​ជាវណ្ណៈថោកទាប ពួកព្រាហ្មណ៏ទើបជាវណ្ណៈស វណ្ណៈឯទៀត​ជាវ​ណ្ណៈ​​ខ្មៅ ពួកព្រាហ្មណ៍ទើបបរិសុទ្ធ មិនមែនពួកព្រាហ្មណ៍មិនបរិសុទ្ធទេ ពួក​ព្រាហ្មណ៍​ជាបុត្រជាឱរស កើតមកអំពីព្រះឱស្ឋព្រះព្រហ្ម មានព្រះព្រហ្ម ជា​អ្នកបង្កើត មានព្រះព្រហ្មជាអ្នកនិម្មិត ជាញាតិនឹងព្រះព្រហ្មត្រង់នេះ តើ​​ព្រះគោតមដ៏ចម្រើន​សម្តែងដូចម្ដេច ។</p>
        <p><a class='ref km' id='km33' href='#km33'>៣៣</a>ព្រះមានព្រះភាគទ្រង់ត្រាស់ថា ម្នាលអស្សលាយនៈ នាង​ព្រាហ្មណី​ទាំងឡាយរបស់ពួកព្រាហ្មណ៍ ជាស្រ្ដីមានរដូវមានគក៌ សម្រាល​កូន​នឹងបំ​បៅកូន (អ្នករាល់​គ្នា) ក៏ឃើញដែរ តែព្រាហ្មណ៍​ដែល​ប្រាកដ​ជា​កើត អំពីយោនីទាំងនោះ ត្រឡប់ជា​និយាយ​​ថា ពួកព្រាហ្មណ៍ទើបជាវណ្ណៈ​ប្រសើរ វណ្ណៈឯទៀតជាវណ្ណៈថោកទាប ពួកព្រាហ្មណ៏ទើបជាវណ្ណៈស វណ្ណៈ​ឯទៀតជាវណ្ណៈខ្មៅ ពួកព្រាហ្មណ៍ទើបបរិសុទ្ធ មិនមែនពួកព្រាហ្មណ៍ មិន​បរិសុទ្ធទេ ពួកព្រាហ្មណ៍ជាបុត្តជាឱរស កើតមកអំពីព្រះឱស្ឋ​នៃព្រហ្ម មាន​ព្រហ្ម ជាអ្នកបង្កើត មានព្រហ្ម ជាអ្នកនិម្មិត ជាញាតិនឹងព្រហ្ម យ៉ាង​នេះទៅវិញ ។ អស្សលាយនមាណព ក្រាបបង្គំទូលថា ព្រះគោតមដ៏​ចម្រើន​ត្រាស់​យ៉ាងនេះ ក៏សមដែរហើយ តែថាពួកព្រាហ្មណ៍តែងយល់សេចក្ដីនុ៎ះ ក្នុង​រឿងនុ៎ះ យ៉ាងនេះថា ពួកព្រាហ្មណ៍ ទើបជាវណ្ណៈប្រសើរ ។បេ។ ជា​ញាតិ​នឹង​ព្រះព្រហ្ម ។</p>
        <p><a class='ref km' id='km34' href='#km34'>៣៤</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្ដីនោះ​ដូចម្ដេច ក្រែងអ្នកធ្លាប់បានឮថា​ ក្នុងយោនករដ្ឋនិងកម្ពោជរដ្ឋទាំងឡាយ នឹង​បច្ចនិ្ដមជនបទទាំងឡាយ ឯទៀត មានវណ្ណៈ ២ គឺមា្ចស់ ១ ខ្ញុំ ១ ម្ចាស់​ត្រឡប់​ទៅជាខ្ញុំ ខ្ញុំត្រឡប់ទៅ​ជាម្ចាស់វិញមានដែរឬ ។ បពិត្រ​ព្រះអង្គ​ដ៏​ចម្រើន​ខ្ញុំព្រះអង្គធ្លាប់បានឮមកថា ក្នុងយោនករដ្ឋនិងកម្ពោជរដ្ឋទាំងឡាយ នឹង​បច្ច​​និ្ដមជនបទទាំងឡាយ ឯទៀត មានវណ្ណៈ ២ គឺមា្ចស់ ១ ខ្ញុំ ១ ម្ចាស់ត្រឡប់ទៅជាខ្ញុំ ខ្ញុំត្រឡប់ទៅជាម្ចាស់វិញ ដូច្នេះដែរ ។ ម្នាល​អស្សលាយនៈ បណ្ដាវណ្ណៈទាំង ២ នុ៎ះ ពួកព្រាហ្មណ៍​មានកម្លាំងដូចម្ដេច មានទីពឹង​​ពំនាក់ដូចម្ដេច បានជាពួកព្រាហ្មណ៍​ ហ៊ាននិយាយយ៉ាងនេះ ក្នុងរឿងនុ៎ះថា ពួកព្រាហ្មណ៍ទើបជាវណ្ណៈប្រសើរ វណ្ណៈឯទៀត ជាវណ្ណៈ​ថោក​​ទាប ។បេ។ ជាញាតិនឹងព្រហ្មដូច្នោះ ។ ព្រះគោតមដ៏ចម្រើន ត្រាស់យ៉ាងនេះក៏សមដែរ តែថាពួកព្រាហ្មណ៍ នៅតែយល់សេចក្ដីនុ៎ះ ក្នុងរឿងនុ៎ះ​យ៉ាងនេះថា ពួកព្រាហ្មណ៍​ទើបជាវណ្ណៈប្រសើរ វណ្ណៈឯទៀតជា​វណ្ណៈ​ថោកទាប ។បេ។ ជាញាតិនឹងព្រះព្រហ្ម​ដដែល ។</p>
        <p><a class='ref km' id='km35' href='#km35'>៣៥</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្ដី​នោះ ដូចម្ដេច (បើ) ​ក្សត្រិយ៍ជាអ្នកសម្លាប់សត្វ កាន់យកទ្រព្យដែលគេមិន​បានឲ្យ ប្រព្រឹត្តខុសក្នុង​កាមទាំងឡាយ និយាយពាក្យកុហក និយាយពាក្យ​ញុះញង់ និយាយពាក្យអាក្រក់ និយាយពាក្យឥតប្រយោជន៍ មានចិត្តរំពៃ​ចង់បានទ្រព្យគេ មានចិត្តគុំគួន មានគំនិត​យល់ខុស លុះ​រំលាង​កាយ​បន្ទាប់​អំពី​​សេចក្តីស្លាប់ ទៅកើតក្នុងអបាយទុគ្គតិ វិនិបាត នរក ឯព្រាហ្មណ៍មិនទៅ កើតទេឬ (បើ)​ វេស្សៈ... សុទ្ទៈ ជាអ្នកសម្លាប់សត្វ កាន់យកទ្រព្យដែលគេ​មិន​បាន​​ឲ្យ ប្រព្រឹត្តខុសក្នុង​កាម​​ទាំងឡាយ និយាយពាក្យកុហក និយាយពាក្យ​ញុះញង់ និយាយពាក្យអាក្រក់ និយាយ​ពាក្យ​ឥតប្រយោជន៍ មានចិត្តរំពៃ​ចង់បានទ្រព្យគេ មានចិត្តគុំគួន មានគំនិតយល់ខុស លុះរំលាងកាយបន្ទាប់​អំពី​​សេចក្តីស្លាប់ ក៏ទៅកើតក្នុងអបាយ ទុគ្គតិ និវិបាត នរក ឯព្រាហ្មណ៍ (បើ​ទុក​ជា​ស្លាប់សត្វជាដើម)​ មិនទៅកើត (ក្នុងអបាយ) ទេឬ ។ អស្សលាយន​មាណព ក្រាប​បង្គំ​ទូល​ថា បពិត្រព្រះគោតមដ៏ចម្រើន មិនដូច្នោះទេ បពិត្រ​​ព្រះ​​គោតម​​ដ៏ចម្រើន (បើ) ក្សត្រីយ៍​ជា​អ្នកសម្លាប់សត្វ កាន់យកទ្រព្យ​ដែល​គេ​​មិនបានឲ្យ​ ប្រព្រឹត្តខុសក្នុងកាម​ទាំងឡាយ និយាយ​ពាក្យកុហក និយាយពាក្យញុះញង់ និយាយពាក្យអាក្រក់ និយាយ​ពាក្យឥតប្រយោជន៍ មានចិត្តរំពៃចង់បានទ្រព្យគេ មានចិត្តគុំគួន មានគំនិតយល់ខុស លុះរំលាង​កាយ​​​​​បន្ទាប់អំពីសេក្តី​ស្លាប់ ក៏ទៅកើតក្នុងអបាយ ទុគ្គតិ វិនិបាត នរកដែរ បពិត្រព្រះគោត្តមដ៏ចម្រើន ព្រាហ្មណ៍​ក្តី... បពិត្រព្រះគោតមដ៏ ចម្រើន វេស្សៈក្តី... បពិត្រគោត្តមដ៏ចម្រើន សុទ្ទៈក្តី... បពិត្រព្រះគោតមដ៏ចម្រើន វណ្ណៈទាំង​ ៤ (​បើ) ជាអ្នកសម្លាប់សត្វ កាន់យកទ្រព្យ ដែលគេមិន​បានឲ្យ​ប្រព្រឹត្តខុស ក្នុងកាមទាំងឡាយ និយាយពាក្យកុហក និយាយពាក្យញុះញង់ និយាយពាក្យអាក្រក់ និយាយពាក្យឥត​ប្រយោជន៍ មានចិត្តរំពៃចង់បាន​ទ្រព្យគេ មានចិត្តគុំគួន មានគំនិតយល់ខុស លុះ​រំលាងកាយ បន្ទាប់អំពី​សេចក្តី​ស្លាប់នឹងទៅកើតក្នុងអបាយ ទុគ្គតិ វិនិបាត នរក ទាំងអស់ពុំខាន​ ទេ ។ ម្នាលអស្សលាយនៈ បណ្តាវណ្ណៈទាំង ៤​ នុ៎ះ ពួកព្រាហ្មណ៍មាន កម្លាំងដូចម្តេច មានទីពឹងពំនាក់ដូចម្តេច បានជាពួកព្រាហ្មណ៍ហ៊ាន​និយាយ​​​​យ៉ាងនេះ ក្នុងរឿងនុ៎ះថា ពួកព្រាហ្មណ៍ទើបជាវណ្ណៈប្រសើរ វណ្ណៈ​ឯទៀត​ជាវណ្ណៈថោកទាប ។បេ។ ជាញាតិនឹង​ព្រាហ្មណ៍​​ដូច្នោះ ។ ព្រះគោតម​​​​​​​​​​​​​​​​​​​​​​​​​​​​​​​​​​​​​​​​​​​​ដ៏ចម្រើនត្រាស់យ៉ាងនេះ ក៏សមដែរ តែថាពួកព្រាហ្មណ៍នៅ​​​តែ​យល់​សេចក្តីនុ៎ះ ក្នុងរឿងនុ៎ះយ៉ាងនេះដដែលថា ពួកព្រាហ្មណ៍ ទើប​ជា​​វណ្ណៈ​​​​ប្រសើរ វណ្ណៈឯទៀត ជាវណ្ណៈថោកទាប ។បេ។ ជាញាតិ​​នឹង​ព្រះព្រហ្ម ។</p>
        <p><a class='ref km' id='km36' href='#km36'>៣៦</a>ព្រះអង្គទ្រង់ត្រាស់សួរថា ម្នាលអស្សលាយនៈ អ្នកយល់​សេចក្តី​នោះដូចម្តេច លុះតែព្រាហ្មណ៍ វៀរចាកបាណាតិបាត វៀរចាក​អទិន្នាទាន វៀរចាកកាមេសុមិចា្ឆចារ វៀរចាកមុសាវាទ វៀរចាកបិសុណា​វាចា វៀរចាកផរុសវាចា វៀរចាកសម្ផប្បលាបៈ មិនមានអភិដ្យា មិនមាន​ចិត្តព្យាបាទ ជាសម្មាទិដ្ឋិ លុះរំលាង​កាយបន្ទាប់អំពីសេចក្តីស្លាប់ ទើបទៅ​កើត​​ក្នុងសុគតិសួគ៌ទេវលោកបាន ក្សត្រិយ៍ទៅ​មិនបាន វេស្សៈទៅមិនបាន សុទ្ទៈក៏ទៅមិនបានទេឬ ។ អស្សលាយនមាណព​ ក្រាបបង្គំ​ទូលថា បពិត្រ​ព្រះ​គោតមដ៏ចម្រើន មិនមែនដូច្នោះទេ បពិត្រព្រះគោតមដ៏ចម្រើន តាមពិត​ក្សត្រិយ៍ក្តី វៀរចាកបាណាតិបាត វៀរចាកអទិន្នាទាន វៀរចាកាមេ​សុមិច្ឆាចារ វៀរចាកមុសាវាទ វៀរចាកបិសុណាវាចា​ វៀរចាកផរុសវាចា វៀរចាក​សម្ផប្បលាបៈ មិនមានអភិជ្ឈា មិនមានចិត្តព្យាបាទ ជាសម្មាទិដិ្ឋ លុះរំលាង​កាយបន្ទាប់អំពីសេចក្តីស្លាប់ ក៏ទៅកើតក្នុងសុគតិសួគ៌ទេវលោកដែរ បពិត្រ​ព្រះ​​គោតមដ៏ចម្រើន ព្រាហ្មណ៍ក្តី... បពិត្រព្រះគោតមដ៏ចម្រើន វេស្សៈក្តី... បពិត្រព្រះគោតមដ៏ចម្រើន សុទ្ទៈក្តី... បពិត្រព្រះគោតមដ៏ចម្រើន តាមពិត​សូម្បី​​​​​វណ្ណៈ​ទាំង ៤ បើវៀរចាកបាណាតិបាត វៀរចាកអទិន្នាទាន វៀរចាក​កាមេសុមិច្ឆាចារ វៀរចាកមុសាវាទ វៀរចាកបិសុណាវាចា វៀរចាកផរុសវាចា វៀរចាកសម្ផប្ប​លាបៈ មិនមានអភិជ្ឈា មិនមានចិត្តព្យាបាទ ជាសមាទិដ្ឋិ លុះរំលាងកាយ បន្ទាប់អំពីសេចក្តីស្លាប់ នឹងទៅកើតក្នុងសុគតិសួគ៌​ទេវលោក​​ទាំងអស់ ពុំខានឡើយ ។ ម្នាលអស្សលាយនៈ បណ្ណាវណ្ណៈទាំង ៤ នុ៎ះ ពួកព្រាហ្មណ៍មានកម្លាំងដូចម្តេច ​មានទីពឹងពំនាក់ដូចម្តេច បានជា​ពួកព្រាហ្មណ៍ហ៊ាននិយាយយ៉ាងនេះ ក្នុងរឿងនុ៎ះថា ពួកព្រាហ្មណ៍ ទើបជា​វណ្ណៈប្រសើរ វណ្ណៈឯទៀតជាវណ្ណៈថោកទាប ។បេ។ ជាញាតិ​នឹង​ព្រហ្ម​ដូច្នោះ ។​ ព្រះគោតមដ៏ចម្រើន ត្រាស់យ៉ាងនេះក៏សមដែរហើយ តែថាពួក​ព្រាហ្មណ៍នៅតែសំគាល់សេចក្តីនុ៎ះ ក្នុងរឿងនុ៎ះយ៉ាងនេះដដែលថា ពួក​ព្រាហ្មណ៍​​ទើបជាវណ្ណៈប្រសើរ វណ្ណៈឯទៀត ជាវណ្ណៈថោកទាប ។បេ។​ ជាញាតិនឹងព្រះព្រហ្ម ។</p>
        <p><a class='ref km' id='km37' href='#km37'>៣៧</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្តី​នោះ​​ដូចម្តេច លុះតែព្រាហ្មណ៍ទើបគួរចម្រើនចិត្តមេត្តា មិនមានពៀរ មិនមាន​​ព្យាបាទ ក្នុងប្រទេសនោះបាន ក្សត្រីយ៍ចម្រើនមិនបាន វេស្សៈ​ចម្រើន​មិនបាន សុទ្ទៈក៏ចម្រើនមិនបានទេឬ ។ អស្សលាយនៈមាណព​ក្រាប​បង្គំ​ទូល​ថា បពិត្រព្រះគោតមដ៏ចម្រើន មិនមែនដូច្នោះទេ បពិត្រព្រះគោតម​ដ៏ចម្រើន តាមពិតក្សត្រីយ៍ក្តី ក៏គួរចម្រើនចិត្តមេត្តា មិនមានពៀរ មិនមាន​ព្យាបាទ ក្នុងប្រទេសនោះបានដែរ បពិត្រព្រះគោតមដ៏ចម្រើន ព្រាហ្មណ៍​ក្តី... បពិត្រព្រះគោតមដ៏ចម្រើន វេស្សៈក្តី... បពិត្រព្រះគោតមដ៏ចម្រើន សុទ្ទៈក្តី... បពិត្រព្រះគោតមដ៏ចម្រើនវណ្ណៈទាំង ៤ តាមពិតសុទ្ធតែគួរ ច​ម្រើន​​ចិត្តមេត្តា មិនមានពៀរមិនមានព្យាបាទ ក្នុងប្រទេសនោះបាន ទាំង​អស់គ្នា ។ ម្នាលអស្សលាយនៈ​ បណ្តាវណ្ណៈទាំង ៤ នុ៎ះ ពួក​ព្រាហ្មណ៍​មានកម្លាំងដូចម្តេច មានទីពឹងពំនាក់ដូចម្តេច បានជាពួកព្រាហ្មណ៍​ហ៊ាន​និយាយយ៉ាងនេះ​ ក្នុងរឿងនុ៎ះថា ពួកព្រហ្មណ៍ទើបជាវណ្ណៈប្រសើរ វណ្ណៈឯទៀត ជាវណ្ណៈថោកទាប ។បេ។ ជាញាតិនឹងព្រហ្មដូច្នោះ ។ ព្រះគោតម​ដ៏​​ចម្រើនត្រាស់យ៉ាងនេះ ក៏សមដែរតែថាពួកព្រាហ្មណ៍នៅតែ​សំគាល់សេចក្តីនុ៎ះ ក្នុងរឿងនុ៎ះយ៉ាងនេះដដែលថា ពួកព្រាហ្មណ៍​ទើបជា​វណ្ណៈប្រសើរ វណ្ណៈឯទៀត ជាវណ្ណៈថោកទាប ។បេ។ ជាញាតិ​នឹង​ព្រះ​ព្រហ្ម ។</p>
        <p><a class='ref km' id='km38' href='#km38'>៣៨</a>ព្រះអង្គត្រាស់សូរថា ម្នាលអស្សលាយនៈ អ្នកយល់សេចក្តី​នោះ​​ដូចម្តេច លុះតែព្រាហ្មណ៍ទើបគួរនាំយកកញ្ចប់គ្រឿងលំអិត សម្រាប់​ដុស​កាយ​នឹងគ្រឿងងូត ទៅកាន់ស្ទឹងដើម្បីជម្រះក្អែលបាន ក្សត្រិយ៍មិនគួរ វេស្សៈមិន​គួរ សុទ្ទៈមិនគួរទេឬ ។ អស្សលាយនៈមាណពក្រាបបង្គំទូលថា បពិត្រ​ព្រះគោតមដ៏ចម្រើន មិនមែនដូច្នោះទេ បពិត្រព្រះគោតមដ៏ចម្រើន តាមពិតក្សត្រិយ៍ក្តី ក៏គួរកាន់យកកញ្ចប់គ្រឿងលំអិត សម្រាប់ដុសកាយ​នឹងគ្រឿងងូត ទៅកាន់ស្ទឹងដើម្បីជម្រះក្អែលដែរ បពិត្រព្រះគោតម- ដ៏​ចម្រើន ព្រាហ្មណ៍ក្តី... បពិត្រព្រះគោតមដ៏ចម្រើន វេស្សៈក្តី... បពិត្រព្រះ​គោតម​ដ៏ចម្រើន សុទ្ទៈក្តី... បពិត្រព្រះគោតមដ៏ចម្រើន តាមពិតវណ្ណៈទាំង ៤ សុទ្ទតែគួរកាន់យកកញ្ចប់ គ្រឿងលំអិតសម្រាប់ដុសកាយនឹងគ្រឿងងូត​ទៅកាន់ស្ទឹង ដើម្បីជម្រះក្អែលបានទាំងអស់គ្នា ។ ម្នាលអស្សលាយនៈ បណ្តាវណ្ណៈទាំង ៤ នុ៎ះ ពួកព្រាហ្មណ៍មានកម្លាំងដូចម្តេច មានទីពឹងពំនាក់​ដូច​​ម្តេច បានជាពួកព្រាហ្មណ៍ហ៊ាននិយាយយ៉ាងនេះ ក្នុងរឿងនុ៎ះថា ព្រាហ្មណ៍​​ទើបជាវណ្ណៈប្រសើរ វណ្ណៈឯទៀតជាវណ្ណៈ ថោកទាប ។បេ។ ជាញាតិ​​នឹងព្រហ្មដូច្នោះ ។ ព្រះគោតមដ៏ចម្រើនត្រាស់យ៉ាងនេះ ក៏សមដែរ​តែ​ថា​​ពួកព្រាហ្មណ៍ នៅតែសំគាល់សេចក្តីនុ៎ះ ក្នុងរឿងនុ៎ះយ៉ាងនេះ​ដដែល​ថា ពួកព្រាហ្មណ៍ទើបជាវណ្ណៈប្រសើរ​​​ វណ្ណៈឯទៀតជាវណ្ណៈ ថោកទាប ។បេ។ ជាញាតិនឹងព្រះព្រហ្ម ។</p>
        <p><a class='ref km' id='km39' href='#km39'>៣៩</a>ព្រះអង្គត្រាស់សូរថា ម្នាលអស្សលាយនៈ អ្នកយល់សេចក្តី​នោះ​ដូចម្តេច ក្សត្រិយ៍ជាព្រះរាជាក្នុងលោកនេះ បានពុទ្ធាភិសេក​ហើយប្រជុំ​ពួកបុរសមានជាតិផ្សេងៗ ចំនួន ១០០ នាក់ ដោយព្រះតម្រាស់ថា អ្នក​ដ៏ចម្រើន​​​ទាំងឡាយ​ចូរមក បណ្តាពួកបុរសទាំងនោះ ពួកបុរសណាដែល​​ចេញ​​​អំពី​​ពួក​​ខត្តិយត្រកូលក្តី ព្រាហ្មណ៍ត្រកូលក្តី រាជញ្ញត្រកូលក្តី មកជួប​ជុំគ្នា​​ហើយ ពួកបុរសនោះចូរកាន់យកពំនួតភ្លើងខាងលើ ដែលធ្វើពីឈើ​​ស្រាយក្តី ឈើខ្លឹមក្តី ដើមស្រល់ក្តី ដើមចន្ទន៍ក្តី ដើមឈូកក្រហមក្តី ហើយ​ចូរ​ពួតភ្លើង ចូរធ្វើភ្លើងឲ្យកើតប្រាកដឡើងមួយទៀត អ្នកដ៏ចម្រើនទាំងឡាយ ចូរមក បណ្តាពួកបុរសទាំងនោះ ពួកបុរសណាដែលចេញអំពីពួក ចណ្ឌាល​ត្រកូលក្តី នេសាទត្រកូលក្តី វេណុត្រកូល (ត្រកូលអ្នកត្បាញឫស្សី) ក្តី រថការត្រកូល (ត្រកូលជាងរថ) ក្តី បុក្កុសត្រកូល (ត្រកូលអ្នកចាក់សម្រាម) ក្តី មកជួប​​​​ជុំគ្នា​​​ហើយ ពួក​បុរសនោះចូរកាន់យកពំនូត ភ្លើងខាងលើដែលធ្វើ​ពីស្នូកឆ្កែក្តី ស្នូកជ្រូកក្តី ស្នូកជាង​ជ្រលក់ក្តី ដើមល្ហុងប្រេងក្តី ហើយចូរពួត​ភ្លើង ចូរធ្វើភ្លើងឲ្យកើតប្រាកដឡើងដូច្នេះ ម្នាលអស្សលាយនៈ អ្នកយល់​សេចក្តី​​នោះដូចម្តេច ភ្លើងណា​ដែលពួកបុរសចេញ អំពីខក្តិយត្រកូលក្តី ព្រាហ្មណ៍​​ត្រកូលក្តី រាជញ្ញត្រកូលក្តី មកជួបជុំគ្នាហើយកាន់យក​ពំនួត​ភ្លើង​ខាងលើ ដែលធ្វើអំពីឈើស្រាយក្តី ឈើខ្លឹមក្តី ដើមស្រល់ក្តី ដើមចន្ទន៍ក្តី ដើមឈូកក្រហមក្តី មកពួតភ្លើងក៏ឆេះប្រាកដឡើង ភ្លើងនោះឯងទើបមាន​អណ្តាត មានពណ៌ ទាំងមានពន្លឺ បុគ្គលអាចធ្វើកិច្ចការដែលត្រូវធ្វើដោយ​ភ្លើង ដោយសារភ្លើង​នោះបានឬ ចំណែកឯភ្លើងណា ដែលពួកបុរសចេញ អំពីពួក​ចណ្ឌាលត្រកូលក្តី នេសាទត្រកូលក្តី វេណុត្រកូលក្តី រថការត្រកូលក្តី បុក្កុសត្រកូលក្តី មកជួបជុំគ្នា​ហើយ​កាន់យកឈើពំនួតភ្លើងខាងលើ ដែលធ្វើ​អំពី​​ស្នូកឆ្កែក្តី ស្នូកជ្រូកក្តី ស្នូកជាង​ជ្រលក់ក្តី ដើមល្ហុងប្រេងក្តី មកពួត ភ្លើងក៏ឆេះ​ប្រាកដឡើងដែរ តែភ្លើងនោះមិនមានអណ្តាត មិនមានពណ៌ ទាំងមិនមានពន្លឺ បុគ្គលមិនអាចធ្វើកិច្ចការដែលត្រូវ​ធ្វើ​ដោយភ្លើង ដោយ​សារ​​​​​​ភ្លើងនោះបានទេឬ ។​ បពិត្រព្រះគោតមដ៏ចម្រើន មិនមែន​ដូច្នោះទេ បពិត្រព្រះគោតមដ៏ចម្រើន ភ្លើងណាដែលពួកបុរស ចេញអំពីខត្តិយ ត្រកូល​ក្តី ព្រាហ្មណ៍ត្រកូលក្តី រាជញ្ញត្រកូលក្តី មកជួបជុំគ្នាហើយកាន់​យកពំនួតភ្លើង ដែលធ្វើពីឈើស្រាយក្តី ឈើខ្លឹមក្តី ដើមស្រល់ក្តី ដើមចន្ទន៍ក្តី ដើមឈូកក្រហមក្តី មកពួតភ្លើងក៏ឆេះប្រាកដឡើង ភ្លើងនោះឯងមាន​អណ្តាត មានពណ៌ មានពន្លឺ បុគ្គលអាចធ្វើកិច្ចការដែលត្រូវធ្វើដោយភ្លើង ដោយសារភ្លើងនោះក៏បាន ចំណែកឯ​ភ្លើងណា ដែលពួកបុរសចេញ អំពីចណ្ឌាល​ត្រកូលក្តី នេសាទត្រកូលក្តី វេណុត្រកូលក្តី រថការត្រកូលក្តី បុក្កុសត្រកូលក្តី មកជួបជុំគ្នាហើយកាន់យកឈើពំនួតភ្លើងខាងលើ ដែលធ្វើ​ពីស្នូក​​ឆ្កែក្តី​ ស្នូកជ្រូកក្តី ស្នូកជាងជ្រលក់ក្តី ដើមល្ហុងប្រេងក្តី មកពួត ភ្លើងក៏ឆេះប្រាកដឡើង ភ្លើងនោះឯងក៏មានអណ្តាត មានពណ៌ មានពន្លឺ បុគ្គល​​អាចធ្វើកិច្ចការដែលត្រូវធ្វើដោយភ្លើង ដោយសារភ្លើងនោះ បាន​ដូចគ្នា បពិត្រព្រះគោតម​ដ៏ចម្រើន​ ព្រោះភ្លើងទាំងអស់ សុទ្ធតែមានអណ្តាត មានពណ៌ ទាំងមានពន្លឺ បុគ្គលអាចធ្វើកិច្ចការដែលត្រូវធ្វើដោយភ្លើង ដោយសារភ្លើងនោះបានទាំងអស់ ។ ម្នាលអស្សលាយនៈ បណ្តាវណ្ណៈទាំង ៤ នោះ ពួកព្រាហ្មណ៍មានកម្លាំងដូចម្តេច មានទីពឹងពំនាក់ដូចម្តេច បានជា​ពួក​ព្រាហ្មណ៍ហ៊ាននិយាយយ៉ាងនេះ ក្នុងរឿងនុ៎ះថា ពួកព្រាហ្មណ៍​ទើបជាវណ្ណៈប្រសើរ វណ្ណៈឯទៀតជាវណ្ណៈថោកទាប ពួកព្រាហ្មណ៍ជា​វណ្ណៈស វណ្ណៈឯទៀតជាវណ្ណៈខ្មៅ ពួកព្រាហ្មណ៍ទើបបរិសុទ្ធ មិនមែនពួក​ព្រាហ្មណ៍​មិនបរិសុទ្ធទេ ពួកព្រាហ្មណ៍ជាបុត្រ ជាឱរសរបស់ព្រហ្ម កើតអំពី​ព្រះ​ឱសព្រហ្ម មានព្រហ្មជាអ្នកបង្កើត មានព្រហ្មជាអ្នកនិម្មិត ជាញាតិនឹង​ព្រហ្មដូច្នោះ ។​ ព្រះគោតមដ៏ចម្រើនត្រាស់យ៉ាងនេះ ក៏សមដែរតែថាពួក ព្រាហ្មណ៍នៅ តែសំគាល់​សេចក្តី​​នុះយ៉ាងនេះដដែលថា ពួកព្រាហ្មណ៍ ទើបជាវណ្ណៈប្រសើរ វណ្ណៈឯទៀតជាវណ្ណៈ​ថោកទាប ។បេ។ ជាញាតិ​នឹង​ព្រះព្រហ្ម ។</p>
        <p><a class='ref km' id='km40' href='#km40'>៤០</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្តីនោះ ដូចម្តេច (បើ​) ខត្តិយកុមារក្នុងលោកនេះ សម្រេចសំវាសជាមួយនឹង​ព្រាហ្មណកញ្ញា កើតបុត្រ​​ម្នាក់ឡើង ព្រោះអាស្រ័យសំវាសនៃជន​ទាំងពីរ​​​នាក់នោះ បុត្រដែលកើតឡើង ដោយខត្តិយ កុមារនឹងព្រាហ្មណកញ្ញានោះ ប្រហែលនឹងមាតាផង ប្រហែលនឹង​បិតា​ផង​ តើគេគួរហៅថា​ ក្សត្រិយ៍ ឬគេគួរហៅថាព្រាហ្មណ៍ ។ អស្សលាយនៈ​ក្រាបបង្គំទូលថា បពិត្រ​ព្រះ​គោតមដ៏ចម្រើន បុត្រដែលកើតឡើង ដោយខត្តិយកុមារ​នឹង​ព្រាហ្មណ​កញ្ញានោះ ប្រហែលនឹងមាតាផង ប្រហែលនឹងបិតាផង គេគួរហៅ​ថា ក្សត្រិយ៍ក៏បាន ហៅថាព្រាហ្មណ៍ក៏បាន ។ </p>
        <p><a class='ref km' id='km41' href='#km41'>៤១</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្តីនោះ ដូចម្តេច (បើ​) ព្រាហ្មណ៍កុមារក្នុងលោកនេះ សម្រេចសំវាសជា​មួយនឹង​ខត្តិយកញ្ញា កើតបុត្រ​ម្នាក់ឡើង ព្រោះអាស្រ័យសំវាសនៃ​ជនទាំងពីរ​នាក់​នោះ បុត្រដែលកើតដោយ​ព្រាហ្មណកុមារនិងខត្តិយកញ្ញានោះ ប្រហែល​នឹង​​មាតា​ផង ប្រហែលនឹងបិតាផង តើគេគួរហៅថា ក្សត្រិយ៍ ឬគេគួរហៅថា ព្រាហ្មណ៍ ។ បពិត្រព្រះគោតមដ៏ចម្រើន បុត្រដែលកើតឡើងដោយ ព្រាហ្មណកុមារនិងខត្តិយកញ្ញានោះ ប្រហែលនឹងមាតាផង ប្រហែលនឹង​បិតា​​ផង គេគួរហៅថា ក្សត្រិយ៍ក៏បាន ហៅថាព្រាហ្មណ៍ក៏បាន។</p>
        <p><a class='ref km' id='km42' href='#km42'>៤២</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្តីនោះ​ដូចម្តេច (បើ) ពួកមនុស្សក្នុងលោកនេះ យកមេសេះទៅបង្កាត់កូននឹងបាលា ក៏កើតកូន​ឡើង​ ព្រោះអាស្រ័យសំវាសនៃសត្វទាំងពីរនោះ កូនដែលកើត​ឡើងដោយមេសេះនឹង​បាលា​នោះ ប្រហែលនឹងមេផង ប្រហែលនឹងបាផង តើគេគួរហៅថាសេះ ឬគេគួរ​ហៅថាលា ។ អស្សលាយនៈក្រាបបង្គំទូលថា បពិត្រព្រះ​គោតមដ៏ចម្រើន កូនសត្វ​នោះជាកូនសេះអស្សតរ បពិត្រព្រះ​គោតម​​​ដ៏ចម្រើន ខ្ញុំព្រះអង្គគ្រាន់តែឃើញនូវអំពី​ផ្សេង ៗ នេះរបស់សេះ​អស្សតរនោះប៉ុណ្ណោះ ឯនឹងឃើញនូវអំពើផ្សេងៗ ណាមួយ របស់មាណព​ជំទង់ទាំងនុ៎ះ ក្នុងន័យខាងដើមឯណោះផងក៏ទេ ។</p>
        <p><a class='ref km' id='km43' href='#km43'>៤៣</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្តី​នោះ​ដូចម្តេច (បើ) មាណពីរនាក់ ក្នុងលោកនេះ ជាបងប្អូននឹងគ្នា កើតក្នុង​ឧទរជាមួយគ្នា មាណពម្នាក់ជាអ្នក ចេះមន្តបានបទ មាណពម្នាក់ទៀត ជាអ្នកមិនចេះមន្តមិនបានបទ បណ្តាមាណពទាំងពីរនោះតើពួក​ព្រាហ្មណ៍​​អញ្ជើញអ្នកណាឲ្យបរិភោគសទ្ធកត្ត (ភត្តដែលគេឩទ្ទិសដល់បុគ្គលស្លាប់) ទាំងឡាយ ឬនូវថាលិបាកភត្ត (សម្រាប់) ទាំងឡាយនូវយញ្ញភត្ត​ (ភត្តដែល​គេ​រៀបបូជា) ទាំងឡាយឬបាហុនភត្ត (ភត្តដែលគេនាំមក​ដើម្បី​អាគន្តុកៈ) ទាំងឡាយមុនគេ ។ អស្សលាយនៈ ក្រាបបង្គំទូលថា បពិត្រព្រះ​គោតម​ដ៏ចម្រើន បណ្តាមាណពទាំងពីរនុ៎ះ មាណពណាចេះមន្តបានបទ ពួក​ព្រាហ្មណ៍​​​គួរអញ្ជើញមាណពនោះ ឲ្យបរិភោគសទ្ធភត្តទាំងឡាយ ឬនូវថា​លិបាភត្តទាំងឡាយ ​នូវយញ្ញភត្តទាំងឡាយ ឬនូវបាហុភត្តទាំងឡាយមុន​គេ បពិត្រព្រះគោតមដ៏ចម្រើន ទានដែលបុគ្គឲ្យដល់មាណព ដែលមិនចេះមន្ត មិនបានបទនឹងជាទាន​មានផលច្រើន​ដូចម្តេចបាន ។</p>
        <p><a class='ref km' id='km44' href='#km44'>៤៤</a>ព្រះអង្គត្រាស់សួរថា ម្នាលអស្សលាយនៈ អ្នកយល់សេចក្តីនោះ​ដូចម្តេច (បើ) មានមាណពទាំងពីរនាក់ ក្នុងលោកនេះជាបងប្អូននឹងគ្នា កើត​ក្នុង​​​ឧទ្ទរជាមួយគ្នា ម្នាក់ជាអ្នកចេះមន្ត បានបទជាអ្នកទ្រូស្តសីល មានធម៌​ដ៏លាមក ម្នាក់ទៀតជាអ្នក មិនចេះមន្ត មិនបានបទ តែជាអ្នកមានសីល មានធម៌ល្អ បណ្តាមាណពទាំងពីរនាក់នោះ តើពួកព្រាហ្មណ៍អញ្ជើញ​មាណពណា ឲ្យបរិភោគនូវសទ្ធភត្តទាំងឡាយ ឬនូវថា​លិបាក​ភត្ត ទាំង​ឡាយ នូវយញ្ញភត្តទាំងឡាយ ឬនូវបាហុនភត្តទាំងឡាយមុនគេ ។ អស្សលាយនមាណព​ ក្រាបបង្គំទូលថា បពិត្រព្រះគោតមដ៏ចម្រើន មាណពណា​ ដែលមិនចេះមន្តមិនបានបទ តែជាអ្នកមានសីល មានធម៌ល្អ បណ្តាមាណពទាំង​ពីរនាក់នុ៎ះ ពួកព្រាហ្មណ៍គួរអញ្ជើញមាណពនោះ ឲ្យបរិភោគ​​​​​នូវសទ្ធភត្តទាំងឡាយ ឬនូវថាលិបាភត្តទាំងឡាយ នូវយញ្ញភត្ត​ទាំងឡាយ ឬនូវបាហុនភត្តទាំងឡាយមុនគេ បពិត្រព្រះគោតមដ៏ចម្រើន ទានដែលបុគ្គលឲ្យដល់មាណព ទ្រូស្តសីលមានធម៌ដ៏​លាមក នឹង​ជាទាន​មាន​​​​​​ផល​​ច្រើនដូចម្តេចបាន ។ ម្នាលអស្សលាយនៈ កាលពីមុន​អ្នកអាង​​ជាតិ​កំណើត លុះអាងជាតិកំណើតហើយ អ្នកអាងមន្តទាំងឡាយ លុះអាង​មន្ត​ទាំងឡាយហើយ ត្រឡប់ជាលើកលែងនូវមន្តនោះ ហើយមកប្រកាន់យកនូវ​សេចក្តី​បរិសុទ្ធិក្នុងវណ្ណៈទាំង ៤ តាមដែលតថាគតបញ្ញត្តវិញ ។ កាលបើព្រះ​មាន​​ព្រះភាគ​ ទ្រង់ត្រាស់យ៉ាងនេះហើយ អស្សលាយនមាណព ក៏អង្គុយ​ស្ងៀមក្រអឹម ទន់កល្ងៀក ដាក់មុខជ្រប់ លែងមាត់សោះ ។</p>
        <p><a class='ref km' id='km45' href='#km45'>៤៥</a>លុះព្រះមានព្រះភាគទ្រង់ជ្រាបច្បាស់ ថាអស្សលាយនមាណព​នៅ​​​ស្ងៀម ក្រអឹម ទន់ល្ងៀក ដាក់មុខជ្រប់ លែងមាត់កហើយ ទើបទ្រង់ត្រាស់​នឹង​អស្សលាយន មាណពដូច្នោះថា ម្នាលអស្សលាយនៈ កាលពីព្រេងនាយ មានព្រហ្មណ៍ឥសី ៧ នាក់ ដែលអាស្រ័យនៅក្នុងបណ្ណកុដិ (កុដិស្លឹក) ទាំង​ឡាយ នាដងព្រៃ កើតគំនិតអាក្រក់ មានសភាពយ៉ាងនេះថា ពួកព្រាហ្មណ៍ ទើប​​​​​ជា​​វណ្ណៈប្រសើរ វណ្ណៈឯទៀត ជាវណ្ណៈ​ថោកទាប ។បេ។ ជាញាតិនឹង​ព្រហ្ម ។ ម្នាលអស្សលាយនៈ អសិតទេវលឥសី បានឮដំណឹងថា ព្រាហ្មណ៍​ឥសីទាំង ៧ នាក់ ដែលអាស្រ័យនៅក្នុងបណ្ណកុដិទាំងឡាយ នាដងព្រៃ កើត​គំនិត​​អាក្រក់ មានសភាពយ៉ាងនេះថា ពួកព្រាហ្មណ៍ ទើបជាវណ្ណៈ​ប្រសើរ ។បេ។ ជាញាតិនឹងព្រហ្ម ។ ម្នាលអស្សលាយនៈ គ្រានោះ អសិតទេវលឥសី កោរសក់ នឹងពុកមាត់ពុកចង្កា ស្លៀកសំពត់ពណ៌ហង្សបាទ ពាក់ស្បែកជើង ៤ ជាន់ កាន់ដម្បងដែល រចនាដោយប្រាក់នឹងមាស ស្រាប់តែឃើញ​ប្រាកដ​​​​​​នាបរិវេណនៃបណ្ណសាលារបស់ព្រាហ្មណឥសីទាំង ៧ នាក់ ។ ម្នាល​អស្សលាយនៈ លំដាប់នោះ អសិតទេវលឥសីដើរ រេរាក្បែរបរិវេណនៃបណ្ណ​សាលា​​របស់ព្រាហ្មណឥសីទាំង ៧ នាក់ ក៏ស្រែកហៅយ៉ាងនេះថា ចុះ​ព្រាហ្មណឥសី​​​​​ដ៏ចម្រើនទាំងនេះ ទៅឯណាទៅ​ហើយ ចុះព្រាហ្មណ៍ឥសី​ដ៏ចម្រើនទាំងនេះ ទៅឯណាទៅហើយ ។ ម្នាលអស្សលាយនៈ ព្រាហ្មណឥសី​​​ទាំង ៧​ នាក់ ក៏និយាយនឹងអសិតទេវលឥសីដូច្នេះថា យើនរណា​​​ហ្នឹង មានសភាពដូចជាក្មេងអ្នកស្រុក មកដើររេរាក្បែរបរិវេណ​នៃ​​​បណ្ណសាលា របស់​ព្រាហ្មណ​ឥសីទាំង ៧​ នាក់ ស្រែកហៅយ៉ាង នេះថា ចុះព្រាហ្មណ៍ឥសីដ៏ចម្រើនទាំងនេះ ទៅឯណាទៅហើយ ចុះព្រាហ្មណឥសី ដ៏ចម្រើនទាំងនេះទៅឯណាហើយដូច្នេះ បើដូច្នោះ យើងនឹងប្រទេច ផ្តាសាវា ។ ម្នាលអស្សលាយនៈ លំដាប់នោះ ព្រាហ្មណឥសីទាំង ៧ នាក់ ក៏ប្រទេច​ផ្តាសា នូវអសិតទេវលឥសីថា បុរសចង្រៃឯង ចូរវិនាសដូចជាផែះ បុរសច​​​​​​ង្រៃឯង​ចូរវិនាសដូចជាផែះ បុរសចង្រៃឯងចូរវិនាស​ដូចជា​ផែះ ។ ម្នាល​អស្សលាយនៈ ព្រាហ្មណឥសីទាំង ៧ នាក់ ប្រទេចផ្តាសាអសិត​ទេវលឥសី​យ៉ាង​​ណា យ៉ាងណាក៏អសិតទេវលឥសី រឹងរឹតតែមានរូបល្អ​ក្រៃលែងផង គួរពិតពឹលរមឹលមើលក្រៃលែងផង គួរជាទីជ្រះថ្លា​ក្រៃលែង​ផងយ៉ាងនោះ ៗ ។ ម្នាលអស្សលាយនៈ ព្រាហ្មណឥសីទាំង ៧ នាក់ ក៏មានសេចក្តីត្រិះរិះ ដូច្នេះថា ឱហ៎្ន តបៈរបស់ពួកយើង សោះសូន្យហើយតើ ព្រហ្មចរិយៈរបស់​ពួក​​​យើង មិនមានផលទេតើ ព្រោះកាលពីមុនពួកយើង​ប្រទេចផ្តាសានូវ​មនុស្សណាថា បុរសចង្រៃ ឯងចូរវិនាស​ដូចជាផែះដូច្នេះ មនុស្សខ្លះនោះ​រលាយ​​ទៅ​​ជាផែះទៅហើយ តែឥឡូវពួកយើង ប្រទេចផ្តាសា​បុរស​​នេះ​យ៉ាង​ណា ៗ បុរសនោះរឹងរឹតតែមានរូបល្អក្រៃលែងផង គួរពិត​ពិលរមឹលមើលក្រៃ​លែង​​ផង គួរជាទីជ្រះថ្លាក្រៃលែងផងយ៉ាងនោះ ៗ ។​ អសិត​ទេវលឥសី និយាយប្រាប់ថា តបៈរបស់អ្នកដ៏ចម្រើនទាំងឡាយ មិនទាន់សោះសូន្យ នៅឡើយទេ ទាំងព្រហ្មចរិយៈក៏មិនមែនឥតផលដែរ ណ្ហើយបើអ្នកដ៏ចម្រើន​ទាំង​ឡាយ មានចិត្តប្រទូស្តមករកយើងបែបណា ចូរ​លះ​ចិត្តប្រទូស បែប​នោះ​​ចេញ ។ ព្រាហ្មណ ឥសីទាំង ៧​ នាក់ និយាយថា បើមានចិត្តប្រទូស្ត​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​បែបណា ពួកយើងនឹងលះបង់នូវចិត្ត ប្រទូស្តបែបនោះ​ចេញ ចុះអ្នក​ដ៏ចម្រើនជាអ្វីទៅអេះ ។​ អសិតទេវលឥសីសួរថា ចុះអ្នក​ដ៏​ចម្រើន​​ទាំងឡាយ ដែលឮឈ្មោះអសិតទេវលឥសី ដែរឬទេ ។ ឥសីទាំង ៧ នាក់ឆ្លើយ​​​​​​​ថា បាទលោកដ៏ចម្រើន ។ អសិតទេវលឥសីប្រាប់ថា ម្នាលអ្នក​ដ៏ចម្រើន យើងហ្នឹងហើយ ជាអសិតទេវលឥសី ។ ម្នាលអស្សលាយនៈ គ្រានោះ​ព្រាហ្មណ​ឥសីទាំង ៧ នាក់ ចូលទន្ទបទៅក្រាបថ្វាយបង្គំអសិត​ទេវលឥសី ។ ម្នាលអស្សលាយនៈ លំដាប់នោះ អសិតទេវលឥសី និយាយ​នឹងព្រាហ្មណឥសីទាំង ៧ នាក់ ដូច្នេះថា ម្នាលអ្នកដ៏ចម្រើនទាំងឡាយ ខ្ញុំបានឮ​​ថា​ព្រាហ្មណឥសីទាំង ៧ នាក់ ដែលនៅអាស្រ័យ​ក្នុងបណ្ណកុដិ​ទាំងឡាយ​នាដងព្រៃ កើតទិដ្ឋិអាក្រក់ មានសភាពយ៉ាងនេះថា ពួក​ព្រាហ្មណ៍​ទើប​ជាវណ្ណៈប្រសើរ វណ្ណៈឯទៀតជាវណ្ណៈថោកទាប ពួក​ព្រាហ្មណ៍​​​​​​​​​​​​​​​​​​​​​​​​​ទើប​​ជា​វណ្ណៈស វណ្ណៈឯទៀតជាវណ្ណៈខ្មៅ ពួកព្រាហ្មណ៍ទើប​បរិសុទ្ធ មិនមែនពួកព្រាហ្មណ៍មិនបរិសុទ្ធទេ ពួកព្រាហ្មណ៍ជាបុត្រជា​ឱរសរបស់ព្រហ្ម កើតពីព្រះឱស្ឋព្រហ្ម មានព្រហ្ម​ជាអ្នកបង្កើត មានព្រហ្មជា​អ្នកនិម្មិត ជាញាតិនឹងព្រហ្ម ដូច្នេះមែនឬ ។ ឥសីទាំង ៧ នាក់ឆ្លើយថា បពិត្រលោកដ៏ចម្រើន យ៉ាងហ្នឹងមែនហើយ ។ អសិតទេវលឥសីសួរ​ទៀតថា អ្នកដ៏ចម្រើន​ទាំងឡាយដឹងថាស្រ្តី ដែលជាមាតាបង្កើត (របស់អ្នក​ទាំង​ឡាយ) សុទ្ធតែយកព្រាហ្មណ៍ជាស្វាមី មិនយកបុរសដែលមិនមែន​ជាព្រាហ្មណ៍ទេឬ ។ មិនយកទេលោកដ៏ចម្រើន ។ ចុះអ្នកដ៏ចម្រើន​ទាំង​ឡាយ ដឹងថាស្រ្តីដែលជាមាតានៃមាតា​បង្កើត (របស់អ្នក​​​​​​ទាំងឡាយ) ដរាប​ដល់​​​​គូនៃជីដូនរបស់ម្តាយ ៧ តមកសុទ្ធតែយក​ព្រាហ្មណ៍ជាស្វាមី មិនយក​បុរស​​​​​​​​ដែល​មិនមែនជាព្រាហ្មណ៍ទេឬ ។ មិនយកទេលោកដ៏​ចម្រើន ។ ចុះអ្នក​ដ៏ចម្រើន​ទាំងឡាយ ដឹងថាប្រុសដែលជាបិតាបង្កើត​ (របស់អ្នកទាំង​ឡាយ) សុទ្ធតែយកព្រាហ្មណីជាភរិយា មិនយកស្រ្តី ដែលមិនមែនជាព្រាហ្មណីទេឬ ។ មិនយកទេលោកដ៏ចម្រើន ។ ចុះអ្នកដ៏ចម្រើនទាំងឡាយដឹងថា ប្រុសដែល​ជាបិតានៃ​បិតា​បង្កើត (របស់អ្នកទាំងឡាយ) ដរាបដល់គូនៃ​ជីតារបស់បិតា ៧ តមកសុទ្ធតែ​យក​ព្រាហ្មណីជាភរិយា មិនយកស្រ្តីដែល មិនមែនជា​ព្រាហ្មណី​ទេឬ ។ មិនយកទេលោកដ៏ចម្រើន ។ ចុះអ្នកដ៏​ចម្រើន​ទាំងឡាយ ដឹងថាការចុះកាន់គភ៌ យ៉ាងណាដែរឬ ។ បពិត្រលោកដ៏ចម្រើន ពួកយើង​ដឹងថា ការចុះកាន់គភ៌ (បីយ៉ាង) គឺក្នុងលោកនេះ​មាតានិងបិតា​ជួបជុំគ្នា ១ មាតាមានរដូវ ១ សត្វបានចុះមកកើតប្រាកដ ១ ការប្រជុំ​ហេតុ​ទាំងបីនេះ ទើបឈ្មោះថាការចុះកាន់គភ៌ ។ ចុះអ្នកដ៏ចម្រើន​ទាំងឡាយ​ដឹងថា សត្វនោះ​ជាក្សត្រិយ៍ ឬជាព្រាហ្មណ៍ ជាវេស្សៈឬសុទ្ទៈ ដែរឬទេ ។ បពិត្រលោកដ៏​ចម្រើន យើងទាំងឡាយមិនដឹងថា សត្វនោះជាក្សត្រិយ៍ ឬជាព្រាហ្មណ៍ ជាវេស្សៈ ឬក៏ជា​សុទ្ទៈទេ ។ កាលបើយ៉ាងនេះ អ្នក​ក៏​ចម្រើន​ទាំងឡាយ ដឹងថាពួកអ្នកនឹងទៅ​ជាអ្វីឬទេ ។ បពិត្រលោកដ៏ចម្រើន កាល​បើយ៉ាងនេះ យើងទាំងឡាយមិនដឹងថា ពួកយើងនឹងទៅជាអ្វីទេ ។ ព្រះមានព្រះភាគ​​ត្រាស់ថា ម្នាលអស្សលាយនៈ សព្វបើ​អសិតទេវលឥសី​ដេញ​ដោលសាកសួរ សូរឈ្លេចឈ្លី ក្នុងជាតិវាទជារបស់ខ្លួនប៉ុណ្ណឹង ព្រាហ្មណ៍ឥសី ទាំង ៧ នាក់នោះ មិនដឹងទៅហើយ ចំណង់បើឥឡូវនេះ តថាគតដេញ​ដោលសាកសួរ សួរឈ្លេចឈ្លី ក្នុងជាតិវាទរបស់ខ្លួន ធ្វើម្តេច​អ្នក​នឹងដឹងបាន អ្នកមិន​ស្មើនឹងបុណ្ណៈ ជាអ្នកកាន់វែកដែលជាកូនសិស្ស​របស់​ឥសី ទាំង ៧ នាក់នោះផង ។</p>
        <p><a class='ref km' id='km46' href='#km46'>៤៦</a>កាលដែលព្រះមានព្រះភាគ ទ្រង់ត្រាស់យ៉ាងនេះហើយ អស្សលាយនមាណព ក្រាបបង្គំទូលព្រះមានព្រះភាគថា បពិត្រព្រះគោតម​ដ៏ចម្រើន ភ្លឺច្បាស់ណាស់ ។បេ។ តាំងពីថ្ងៃនេះទៅសូមព្រះគោតមដ៏ចម្រើន ទ្រង់ចាំទុកនូវខ្ញុំព្រះអង្គ ថាជាឧបាសកអ្នកដល់សរណៈ ស្មើដោយជីវិត ។</p>
        <p>ចប់ អស្សលាយនសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>