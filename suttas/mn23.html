<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn23' lang='km'>
        <header>
            <ul>
            </ul>
        </header>
        <p><a class='ref km' id='km27' href='#km27'>២៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ​គង់​នៅក្នុង​វត្តជេត​ពន ​របស់អនាថបិណ្ឌិកសេដ្ឋិទៀបក្រុងសាវត្ថី ។ សម័យ​នោះ​ឯង ព្រះកុមារកស្សមាន អាយុនៅក្នុងអន្ធវ័ន (ព្រៃជាទីនៅនៃ​ពួក​ចោរ​ខ្វាក់​ភ្នែក) ។ គ្រានោះឯង ទេវតាមួយអង្គ មានសម្បុល្អ (មក) ក្នុងវេលារាត្រី​គឺមជ្ឈិម​យាម​កន្លងទៅហើយ បញ្ចេញរស្មីឲ្យភ្លឺក្នុងអន្ធវ័ន ទាំងអស់ ក៏ចូល​​ទៅ​រក​ព្រះកុមារកស្សបមានអាយុ លុះចូលទៅដល់ហើយ ទើបឋិតនៅក្នុង ទីដ៏សម​គួរ ។ លុះទេវតានោះឋិតនៅក្នុងទីដ៏សមគួរហើយ ក៏ពោលពាក្យ​នេះ​​​នឹ​ង​​ព្រះ​កុមារកស្សបមានអាយុថា ភិក្ខុ ភិក្ខុ ដំបូកនេះហុយ​ផ្សែងក្នុង​ពេលយប់ ឆេះក្នុងពេលថ្ងៃ ព្រាហ្មណ៏ បានពោលយ៉ាងនេះថា ម្នាល​សុមេធ ចូរអ្នក​យកសស្រ្តាមកជីកដំបូកនេះមើល ។ សុមេធ យកសស្រ្តាមកជីក ជីក​ទៅ​​ក៏បាន​ឃើញ​សន្ទះទ្វារកង់ ហើយប្រាប់ថា បពិត្រអ្នក​ដ៏ចម្រើន​សន្ទះទ្វារ​កង់ ។ ព្រាហ្មណ៏បានពោលយ៉ាងនេះថា ម្នាលសុមេធ ចូរអ្នកលើកសន្ទះ​ទ្វារ​កង់ ចេញហើយយកសស្រ្តាជីកទៀត ។ សុមេធយកសស្រ្តាជីកទៅ ក៏បាន​ឃើញស​ត្វហ៊ីង ហើយប្រាប់ថា បពិត្រអ្នកដ៏ចម្រើនសត្វហ៊ីង ។​ ព្រាហ្មណ៏​បា​ន​​ពោល​យ៉ាងនេះថា ម្នាលសុមេធ អ្នកចូរលើកសត្វហ៊ីងចេញ ហើយ យកសស្រ្តាជីកទៅទៀត​ ។ សុមេធ យកសស្រ្តាជីកទៅ ក៏បានឃើញ​ផ្លូវ​បែក​ជា ២ ហើយប្រាប់ថា បពិត្រអ្នក​ដ៏ចម្រើន​ផ្លូវបែកជា ​២ ។ ព្រាហ្មណ៏​បាន​ពោល​យ៉ាងនេះថា ម្នាលសុមេធ ចូរអ្នក​​លើក​ផ្លូវបែកជា ២ ចេញហើយយក សស្រ្តាជីកទៀត ។ សុមេធ ​យកសស្រ្តាជីកទៅ ក៏បាន​ឃើញ​សំពត់ត​ម្រង​ក្បុងហើយប្រាប់ថា បពិត្រ​អ្នក​​ចម្រើន​សំពត់ត​ម្រង​ក្បុង ។ ព្រាហ្មណ៍​បាន​ពោល​យ៉ាង​នេះ​ថា ​ម្នាល​សុមេធ អ្នកចូរលើក​សំពត់​ត​ម្រងក្បុងចេញ ហើយយក​សស្ត្រាជីក​ទៀត​ ។ សុមេធ​ យក​សស្ត្រា​ជីកទៅ ក៏បានឃើញ​អណ្តើក ហើយប្រាប់ថា បពិត្រអ្នក​​ដ៏ចម្រើន​អណ្តើក ។ ព្រាហ្មណ៍បាន​ពោល យ៉ាង​នេះថា ម្នាលសុមេធ អ្នកចូលលើកអណ្តូងចេញ ហើយយក​សស្ត្រាជីកទៀត ។ សុមេធ យកសស្ត្រាជីកទៅ ក៏បានឃើញកាំបិត​នឹងជ្រញ់ ហើយប្រាប់ថា បព្រិតអ្នកដ៏ចម្រើនកាំបិតនឹងជ្រញ់ ។ ព្រាហ្មណ៍​បានពោលយ៉ាង​នេះ​ថា ម្នាលសុមេធ អ្នកចូរលើកកាំបិតនឹងជ្រញ់ចេញ​ហើយ​​​យក​សស្ត្រា​ជីកទៀត ។ សុមេធ យកសស្ត្រាជីកទៅ ក៏បានឃើញ​ដុំសាច់​ហើយ​ប្រាប់ថា បពិត្រអ្នកដ៏ចម្រើនដុំសាច់ ។ ព្រាហ្មណ៍​បានពោល​យ៉ាង​​នេះ​ថា ម្នាលសុមេធ អ្នកចូរលើកដុំសាច់ចេញ ហើយយក​សស្រ្តា​ជីកទៀត ។ សុមេធ យកសស្រ្តាជីកទៅ ក៏បានឃើញនាគ ហើយប្រាប់ថា បពិត្រ​អ្នក​​ដ៏ចម្រើន​នាគ ។ ព្រាហ្មណ៍បានពោល យ៉ាងនេះថានាគទុក​ឲ្យនៅ​ចុះ អ្នកកុំ​បៀតបៀននាគឡើយ អ្នកចូរថ្វាយបង្គំនាគចុះ ។ នែភិក្ខុ លោកចូរ​នាំយ​ក​ប្រស្នា​ទាំង ១៥ នេះ ទៅក្រាបទូលសួរព្រះមានព្រះភាគព្រះមាន​ព្រះភាគ ទ្រង់​ព្យាករប្រាប់លោក យ៉ាងណា លោកត្រូវកំណត់ចាំទុក​នូវ​សេចក្តីយ៉ាងនោះ ។ នែភិក្ខុ ក្នុងលោក ព្រមទាំងទេវតា ព្រមទាំងមារ ព្រម​ទាំង​ព្រហ្ម ក្នុងពួកសត្វ ព្រមទាំងសមណ​ព្រាហ្មណ៍ ព្រមទាំងមនុស្សជា​សម្មតិ​​​ទេព​នឹង​មនុស្ស​ដ៏សេស យើងមិនដែលឃើញអ្នកណា​មួយ ឆ្លើយ​ប្រស្នា​ទាំងនេះ​ត្រូវចិត្ត​បានឡើយ វៀរលែងតែព្រះតថាគត ឬសាវ័ករបស់​ព្រះតថាគត ឬក៏​អ្នក​ដែលស្តាប់អំពីសម្នាក់នៃព្រះតថាគតនេះ ។ ទេវតា នោះ​​បាន​ពោល​ នូវពាក្យនេះលុះពោលនូវពាក្យនេះហើយ​ក៏បាត់អំពីទីនោះ​ទៅ ។</p>
        <p><a class='ref km' id='km28' href='#km28'>២៨</a>លុះរាត្រីនោះកន្លងហើយ គ្រានោះឯង ព្រះកុមារកស្សប មាន អាយុ ចូលទៅ គាល់ព្រះមានព្រះភាគ លុះចូលទៅដល់ហើយថ្វាយប ង្គំព្រះ មានព្រះភាគរួចអង្គុយក្នុងទីសមគួរ ។ លុះព្រះកុមារកស្សបមានអាយុ អង្គុយ​​​​​​​​​​ក្នុងទីសមគួរហើយ ទើបក្រាបទូលដំណើរនុ៎ះ ចំពោះព្រះ​មាន​ព្រះ​ភាគ​​​​​ថា បពិត្រព្រះអង្គដ៏ចម្រើនយប់មិញនេះ មានទេវតាមួយអង្គ មាន សម្បុរល្អ (មក) ក្នុងវេលារាត្រីគឺមជ្ឈិមយាមកន្លងទៅហើយបញ្ចេញរស្មីឲ្យភ្លឺ ក្នុងអន្ធវ័នទាំងអស់ ចូលមករកខ្ញុំព្រះអង្គ លុះចូលមកដល់ហើយ ឋិតនៅ​ក្នុងទីសមគួរ​ ។ បពិត្រព្រះអង្គ ដ៏ចម្រើនលុះទេវតានោះ​ឋិតនៅ​ក្នុង ទីសម គួរហើយ បាននិយាយពាក្យនេះនឹងខ្ញុំព្រះអង្គដូច្នេះថា ភិក្ខុ ភិក្ខុ ដំបូកនេះ ហុយផ្សែងក្នុងពេលយប់ ឆេះក្នុងពេលថ្ងៃ ព្រាហ្មណ៍បាន​ពោល​យ៉ាង​នេះ​ថា ម្នាលសុមេធ អ្នកចូរយកសស្រ្តាមកជីក ។ សុមេធយក​សស្រ្តា​ជីកទៅ ក៏បាន ឃើញសន្ទះទ្វារកង់ ហើយប្រាប់ថា បពិត្រអ្នក​ចម្រើនសន្ទះ​ទ្វារ​កង់ ។ ព្រាហ្មណ៍បា​នពោលយ៉ាងនេះថា ម្នាលសុមេធ អ្នកចូរលើកសន្ទះ​ទ្វារកង់​ចេញ ហើយយកសស្រ្តាជីកទៀត ។ សុមេធ យកសស្រ្តាជីកទៅ ក៏ឃើញ សត្វហ៊ីង ហើយប្រាប់ថា បពិត្រអ្នកដ៏ចម្រើនសត្វហ៊ីង ។បេ។ បានឃើញ នាគហើយប្រាប់ថា បពិត្រអ្នកដ៏ចម្រើននាគ ។ ព្រាហ្មណ៍បាន​ពោល​យ៉ាង នេះថានាគទុកឲ្យទៅចុះ អ្នកកុំបៀតបៀននាគឡើយ ចូរធ្វើការ​មនស្ការនាគ​​​ចុះ ។ នែភិក្ខុលោកគប្បីចូលទៅរកព្រះមានព្រះភាគ ហើយ​សួរ​ប្រស្នា ទាំង ១៥ នេះឯង ព្រះមានព្រះភាគទ្រង់ ព្យាករប្រាប់លោកយ៉ាង​ណា លោក​គប្បីចាំទុកនូវប្រស្នានោះ យ៉ាងនោះចុះ ។ នែភិក្ខុក្នុងលោក ព្រមទាំងទេវតា ព្រមទាំងមារ ព្រមទាំងព្រាហ្មណ៍ក្នុងពួកសត្វព្រមទាំងសមណ​ព្រាហ្មណ៍ ព្រម​ទាំង​មនុស្សជាសម្មតិទេពនឹងមនុស្សដ៏សេស យើងមិនដែល​ឃើញ​​អ្នក ណា​​មួយ ឆ្លើយ ប្រស្នាទាំងនេះឲ្យត្រូវចិត្តបានឡើយ វៀរលែងតែ​ព្រះតថាគត ឬសាវ័ករបស់ព្រះតថាគត ឬក៏អ្នកដែលបានស្តាប់ អំពី​សម្នាក់​​នៃ​ព្រះតថាគតនេះ ។ បពិត្រព្រះអង្គដ៏ចម្រើនទេវតា នោះបាន​ពោល​ពា​ក្យនេះ លុះពោលពាក្យនេះហើយ ក៏បាត់អំពីទីនោះទៅ ។ បពិត្រ​ព្រះអង្គ ដ៏ចម្រើនអ្វីហ៎្ន ហៅថា ដំបូកអ្វីហុយផ្សែងក្នុងពេលយប់ អ្វី​ឆេះ​ក្នុង​ពេល​ថ្ងៃ អ្នកណាជាព្រាហ្មណ៍ អ្នកណាជាសុមេធ អ្វីជាសស្ត្រា អ្វីជា​ការ​ជីក អ្វីជាសន្ទះទ្វារកង់ អ្វីជាសត្វហ៊ីង អ្វីជាផ្លូវបែកជាពីរ អ្វីជា​សំពត់តម្រង​ក្បុង អ្វីជាអណ្តើក អ្វីជាកាំបិតនិងជ្រញ់ អ្វីជាដុំសាច់ អ្វីជានាគ ។</p>
        <p><a class='ref km' id='km29' href='#km29'>២៩</a>ព្រះមានព្រះភាគទ្រង់ត្រាស់ថា ម្នាលភិក្ខុ ត្រង់ពាក្យថាដំបូក នេះជាឈ្មោះ របស់កាយនេះ ដែលប្រកបដោយមហាភូតរូប ៤ កើតព្រម ព្រោះទឹកសុក្កៈរបស់មាតានឹងបិតា ចម្រើនដោយសារបាយនឹងនំ មាន​សភាវៈ​​​​​មិនទៀង មានការដុសខាត់បំបាត់ក្លិនអាក្រក់ នឹងគក់ច្របាច់នឹង​កិរិយា​បែកធ្លាយខ្ចាត់ខ្ចាយជាធម្មតា ។ ម្នាលភិក្ខុ ត្រង់ប្រស្នាថាអ្វីហុយ ផ្សែង​ក្នុងពេលយប់ សេចក្តីថា បុគ្គលប្រារព្ធការងារក្នុង​ពេលថ្ងៃហើយ​ដល់​ពេល​យប់ ត្រិះរិះពិចារណារឿយៗ ដោយហេតុណាហេតុនេះ ហៅថា ហុយផ្សែង​ក្នុង​ពេលយប់ ។ ម្នាលភិក្ខុ ត្រង់ប្រស្នាថា អ្វីឆេះក្នុងពេលថ្ងៃ សេចក្តីថា បុគ្គល​ត្រិះរិះពិចារណារឿយៗ ក្នុងវេលាយប់ ហើយដល់វេលាថ្ងៃ ក៏ប្រកប​ការ​ងារ​ដោយ​កាយវាចា ដោយហេតុណាហេតុនេះ ហៅថា ឆេះក្នុងវេលាថ្ងៃ ។ ម្នាល​ភិក្ខុ ត្រង់ពាក្យថា ព្រាហ្មណ៍នេះ ជាឈ្មោះរបស់ព្រះតថាគត ជាអរហន្ត​សម្មា​​សម្ពុទ្ធ ។ ម្នាលភិក្ខុ ត្រង់ពាក្យថា សុមេធ នេះជាឈ្មោះ​របស់​ភិក្ខុ​​ជាសេក្ខ​បុគ្គ​ល ។ ម្នាលភិក្ខុ ត្រង់ពាក្យថា សស្ត្រា នេះ ជាឈ្មោះ​របស់​ប្រាជ្ញាដ៏ប្រសើរ ។ ម្នាលភិក្ខុ ត្រង់ពាក្យថា ជីក នេះ ជាឈ្មោះរបស់ការ​ប្រារព្ធ​​​​​​​​​​ព្យាយាម ។ ម្នាលភិក្ខុ ត្រង់ពាក្យថា សន្ទះទ្វារកង់ នេះជាឈ្មោះ​របស់​អវិជ្ជា ។ ម្នាល​សុមេធ អ្នកចូរលើកសន្ទះទ្វារកង់ចេញ គឺថាអ្នកចូរលះបង់ អវិជ្ជា​ចេញ ហើយ​យកសស្រ្តាជីកទៀត នេះជាសេចក្តីអធិប្បាយនៃពាក្យនុ៎ះ ។ ម្នាលភិក្ខុ ត្រង់ពាក្យថា សត្វហ៊ីងនេះ ជាឈ្មោះរបស់សេចក្តីក្រោធ នឹង​សេចក្តី​ចង្អៀតចង្អល់ចិត្ត ។ ម្នាលសុមេធ អ្នកចូរលើកហ៊ីងចេញ គឺថាអ្នក​លះ​ប​ង់​សេចក្តី​ក្រោធនឹងសេចក្តីចង្អៀតចង្អល់​ចិត្ត ចេញហើយ​យកសស្រ្តា​ជីក​ទៀត នេះជា​សេចក្តីអធិប្បាយនៃពាក្យនុ៎ះ ។ ម្នាលភិក្ខុ ត្រង់ពាក្យថា ផ្លូវ​បែក​ជាពីរ នេះជាឈ្មោះរបស់វិចិកិច្ឆា ។ ម្នាល​សុមេធ អ្នកចូរលើកនូវ​ផ្លូវ​បែក​​ជាពីរ​ចេញ គឺថាអ្នកចូរលះបង់វិចិកិច្ឆាចេញ ហើយយកសស្រ្តា​ជីក​ទៀត នេះជា​សេចក្តី​អធិប្បាយនៃពាក្យនុ៎ះ ។ ម្នាលភិក្ខុ ត្រង់ពាក្យថា សំពត់​ត​ម្រងក្បុង នេះជាឈ្មោះ របស់នីវរណធម៌ទាំង ៥ គឺ កាមច្ឆន្ទនីវណៈ ១ ព្យាបាទនីវណៈ ១ ថីនមិទ្ធនីវរណៈ ១ ឧទ្ធច្ចកុក្កុច្ច​នីវរណៈ ១ វិចិកិច្ឆានីវណៈ ១ ។ ម្នាលសុមេធ អ្នកចូលលើកសំពត់តម្រង់ក្បុងចេញ គឺថាអ្នក​ចូរ​លះ​​​បង់​​នីវរណធម៌ទាំង ៥ ចេញ ហើយយកសស្រ្តាជីកទៀត នេះជាសេចក្តី អធិប្បាយនៃពាក្យនុ៎ះ ។ ម្នាលភិក្ខុត្រង់ពាក្យថា អណ្តើក នេះ ជាឈ្មោះ​របស់​ឧបាទាំនក្ខន្ធទាំង ៥ គឺ រូបូបាទានក្ខន្ធ ១ វេទនូបាទាក្ខន្ធ ១ សញ្ញូបាទាន​ក្ខន្ធ ១ វិញ្ញាណូបាទានក្ខន្ធ ១ ។ ម្នាលសុមេធ អ្នកចូរ​លើក​អណ្តើកចេញ គឺ​ថា អ្នកចូរលះបង់ឧបាទានក្ខន្ធទាំង ៥ ចេញ ហើយ​យក​សស្រ្តាជីកទៀត នេះជា​សេចក្តីអធិប្បាយនៃពាក្យនុ៎ះ ។ ម្នាលភិក្ខុ ត្រង់ពាក្យ​ថា កាំបិតនឹង​ជ្រញ់ នេះ​ជា​ឈ្មោះរបស់កាមគុណទាំង ៥ គឺរូបដែល​បុគ្គល​គប្បី​ដឹងច្បាស់​ដោយចក្ខុ ជាទីប្រាថ្នា ជាទីត្រេកអរ ជាទីគាប់ចិត្ត ជាទី​ស្រលាញ់ ប្រកប​ដោយ​កាមជាទីតាំងនៃតម្រេក ១ សំឡេង ដែលបុគ្គល​គប្បីដឹងដោយ​ត្រចៀក...១ ក្លិនដែលបុគ្គលគប្បីដឹងដោយច្រមុះ...១ រស​ជាតិ ដែលបុគ្គល​គប្បី​ដឹង​ដោយ​អណ្តាត...១ ផ្សព្វដែលបុគ្គលគប្បី​ដឹងច្បាស់​ដោយ​កាយ ជាទីប្រាថ្នា ជាទីត្រេកអរជាទីគាប់ចិត្ត ជាទីស្រលាញ់ប្រកប​ដោយ​កាម ជាទីតាំង​នៃ​តម្រេក ១ ។ ម្នាលសុមេធ អ្នកចូលលើកកាំបិត​នឹងជ្រញ់​ចេញ គឺថាអ្នកចូរ​លះបង់កាមគុណទាំង ៥ ចេញ ហើយយក​សស្រ្តាជីក​ទៀត នេះជាសេចក្តី​អធិប្បាយនៃពាក្យនុ៎ះ ។ ម្នាលភិក្ខុ ត្រង់ពាក្យថា ដុំសាច់ នេះជាឈ្មោះ​របស់​នន្ទិរាគ (សេចក្តីត្រេកត្រអាល) ។ ម្នាល​សុមេធ អ្នកចូលលើក​ដុំសាច់ចេញ គឺថា អ្នកចូរលះបង់នន្ទិរាគចេញ ហើយ​យក​សស្រ្តាជីកទៀត នេះជាសេចក្តី អធិប្បាយនៃពាក្យនុ៎ះ ។ ម្នាលភិក្ខុ ត្រង់​ពាក្យថា នាគ នេះជាឈ្មោះ​របស់​ភិក្ខុ​ដែលជា ព្រះខីណាស្រព ។ នាគចូរ​ឋិត​នៅចុះ អ្នកកុំបៀតបៀន​នាគ​ឡើយ អ្នកចូរធ្វើនូវការនមស្ការ នាគចុះ នេះជា​សេចក្តីអធិប្បាយនៃពាក្យនុ៎ះ ។ ព្រះមានព្រះភាគ ទ្រង់បានសម្តែង​នូវសូត្រនេះ ចប់ហើយ ព្រះកុមារ​កស្សប​មានអាយុ ក៏មានចិត្តត្រេកអរ រីករាយហើយចំពោះភាសិតនៃ ព្រះមាន​ព្រះភាគ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>