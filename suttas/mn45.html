<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn45' lang='km'>
        <header>
            <ul>
            </ul>
            <h1>ចូឡធម្មសមាទានសូត្រ ទី​ ៥</h1>
        </header>
        <p><a class='ref km' id='km154' href='#km154'>១៥៤</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់ គង់នៅក្នុងវត្តព្រះជេតពន របស់អនាថបិណិ្ឌកសេដី្ឋ ជិតក្រុងសាវត្ថី ។ ព្រះ មានព្រះភាគ ទ្រង់ត្រាស់នឹងភិក្ខុទាំងឡាយក្នុងទីនោះថា ម្នាលភិក្ខុទាំងឡាយ ។ ភិក្ខុទាំងនោះ ក៏ទទួល ស្តាប់ព្រះពុទ្ធដីកានៃព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km155' href='#km155'>១៥៥</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ ធម្មសមាទាន​ទាំងឡាយនេះ មាន ៤ យ៉ាង ធម្មសមាទាន ៤ យ៉ាង តើដូចម្តេចខ្លះ ម្នាលភិក្ខុទាំងឡាយ ធម្មសមាទាន មានសេចកី្តសុខក្នុងបច្ចុប្បន្ន តែមានសេចកី្តទុក្ខជាវិបាកតទៅ ១ ម្នាលភិក្ខុទាំងឡាយ ធម្មសមាទាន មានសេចកី្តទុក្ខក្នុងបច្ចុប្បន្ន ទាំងមានទុក្ខជាវិបាក​តទៅ ១ ម្នាលភិក្ខុទាំងឡាយ ធម្មសមាទាន មានសេចកី្តទុក្ខក្នុងបច្ចុប្បន្ន តែមានសេចកី្ត សុខជាវិបាកតទៅ ១ ម្នាលភិក្ខុទាំងឡាយ ធម្មសមាទាន មានសេចកី្តសុខក្នុងបច្ចុប្បន្ន ទាំងមានសេចកី្តសុខជាវិបាកតទៅ ១ ។</p>
        <p><a class='ref km' id='km156' href='#km156'>១៥៦</a>ម្នាលភិក្ខុទាំងឡាយ ធម្មសមាទាណដែលមានសេចកី្តសុខក្នុងបច្ចុប្បន្ន តែមានសេចកី្តទុក្ខជាវិបាកតទៅ តើដូចម្តេច ។ ម្នាលភិក្ខុទាំងឡាយ មានសមណ-ព្រាហ្មណ៍ពួកខ្លះ មានវាទៈយ៉ាងនេះ មានទិដិ្ឋយ៉ាងនេះ ទោសក្នុងកាមទាំងឡាយមិនមាន បានជាអ្នកទាំងនោះបានដល់សេចកី្តស្រួលចិត្តក្នុងកាមទាំងឡាយ ។ សមណព្រាហ្មណ៍ ទាំងនោះក៏ឲ្យនាងបរិព្វាជិកា កាមទាំងឡាយ ដែលមានផ្នួងសក់បួងហើយបម្រើខ្លួន អ្នក យ៉ាងនោះ ពោលយ៉ាងនេះថា ចុះហេតុអី្វបានជាសមណព្រាហ្មណ៍ដ៏ចម្រើន អម្បាលនោះ ពិចារណាឃើញអនាគតភ័យ ក្នុងកាមទាំងឡាយ ហើយពោលនូវការលះបង់នូវកាម​ទាំងឡាយ បញ្ញត្តនូវការកន្លងកាមទាំងឡាយ ដ្បិតថាសម្ផស្សកំភួនដៃរបស់នាង បរិព្វាជិកាជំទង់ ប្រកបដោយរោមទន់នេះ ជាសុខម្ល៉េះ សមណព្រាហ្មណ៍ទាំងនោះ ក៏ដល់នវ​សេចកី្តស្រួលចិត្តក្នុងកាមទាំងឡាយ ។ សមណព្រាហ្មណ៍ទាំងនោះ ដល់នូវ សេចកី្តស្រួលចិត្តក្នុងកាមទាំងឡាយ លុះទម្លាយរាងកាយបន្ទាប់អំពីមរណៈទៅ តែង ទៅកើតក្នុងអបាយ ទុគ្គតិ វិនិបាត នរក ។ សមណព្រាហ្មណ៍ទាំងនោះរងនូវទុក្ខវេទនា ដ៏ក្លាខ្លាំង ខ្លោចផ្សាក្នុងអបាយនោះ ទើបអ្នកទាំងនោះពោលយ៉ាងនេះថា ឱ នេះហើយតើ បានជាសមណព្រាហ្មណ៍ដ៏ចម្រើនទាំងនោះ ពិចារណាឃើញអនាគតភ័យ ក្នុងកាម​ទាំងឡាយ ហើយពោលនូវការលះបង់នូវកាមទាំងឡាយ បញ្ញត្តនូវការកន្លងកាមទាំង ឡាយ ឥឡូវយើងទាំងនេះ ក៏រងទុក្ខវេទនាដ៏ក្លាខ្លាំង ខ្លោចផ្សាព្រោះមានកាមជាហេតុ មានកាមជាគ្រឿងប្រគល់ឲ្យនូវផលមែន ។ ម្នាលភិក្ខុទាំងឡាយ ដូចជាផ្លែជ្រៃទុំ បែកក្នុងខែជាទីបំផុតនៃគិម្ហរដូវទាំងឡាយ ។ ម្នាលភិក្ខុទាំងឡាយ ពូជជ្រៃនោះក៏ជ្រុះចុះ ទៀបគល់រាំងភ្នំមួយដើម ។ ម្នាលភិក្ខុទាំងឡាយ គ្រានោះ ទេវតាណា ដែលអាស្រ័យ នៅលើដើមរាំងភ្នំនោះ ទេវតានោះក៏ភិតភ័យភ្ញាក់ផ្អើល ដល់នូវសេចកី្តតក់ស្លុត ។ ម្នាលភិក្ខុទាំងឡាយ លំដាប់នោះឯង អារាមទេវតា វនទេវតា រុក្ខាទេវតានិងទេវតា ដែលអាស្រ័យលើដើមឈើជាថ្នាំនិងស្មៅ និងដើមឈើជាធំ ក្នុងព្រៃទាំងឡាយ ជាមិត្តជា អាមាត្យជាញាតិសាលោហិត របស់ទេវតាដែលអាស្រ័យនៅលើដើមរាំងភ្នំនោះ មក ប្រជុំព្រមគ្នា លួងលោមយ៉ាងនេះថា អ្នកដ៏ចម្រើន កុំខ្លាចឡើយ អ្នកដ៏ចម្រើន កុំខ្លាច ឡើយ ធ្វើម្តេច ឲ្យតែក្ងោកចឹកលេប ម្រឹគទំពាស៊ី ភ្លើងឆេះព្រៃ អ្នកធ្វើការងារក្នុងព្រៃ បោចរោច ឬកណ្តៀរពួនលុបនូវពូជជ្រៃនោះ ពុំនោះសោត ធ្វើម្តេចឲ្យតែមិនមានពូជក៏ បាន ។ ម្នាលភិក្ខុទាំងឡាយ ក្ងោកក៏មិនចឹកលេប ម្រឹគមិនទំពាស៊ី ភ្លើងព្រៃមិនឆេះ អ្នកធ្វើការងារក្នុងព្រៃមិនបោចរោច កណ្តៀរមិនពួនលុបនូវពូជជ្រៃនុ៎ះ ពូជក៏នៅតែមាន ។ លុះមេឃមានភ្លៀងបង្អោរចុះមក ពូជជ្រៃនោះក៏ដុះលូតលាស់ឡើង ។ ពូជជ្រៃនោះ ខ្ចីទន់មាន ព្រុយសំយុងចុះ ។ ពូជជ្រៃនោះក៏រួបរិតដើមរាំងភ្នំនោះ ។ ម្នាលភិក្ខុទាំងឡាយ គ្រានោះ ទេវតាដែលអាស្រ័យលើដើមរាំងភ្នំនោះ មានសេចកី្តត្រិះរិះយ៉ាងនេះ ថា ហេតុអ្វីបានជា អារាមទេវតា វនទេវតា រុក្ខាទេវតា និងទេវតាដែលអាស្រ័យ នៅ លើដើមឈើជាថ្នាំនិងស្មៅ និងឈើជាធំក្នុងព្រៃទាំងឡាយ ជាមិត្ត ជាអាមាត្យជាញាតិ សាលោហិត ពិចារណាឃើញនូវអនាគតភ័យ ក្នុងពូជជ្រៃទាំងឡាយ ហើយប្រជុំព្រម គ្នា លួងលោមយ៉ាងនេះថា អ្នកដ៏ចម្រើន កុំខ្លាចឡើយ អ្នកដ៏ចម្រើន កុំខ្លាចឡើយ ធ្វើម្តេចឲ្យតែក្ងោកចឹកលេប ម្រឹគទំពាស៊ី ភ្លើងព្រៃឆេះ អ្នកធ្វើការងារក្នុងព្រៃបោចរោច កណ្តៀរពួនលុបនូវពូជជ្រៃនុ៎ះ ពុំនោះ សោត ធ្វើម្តេចឲ្យតែមិនមានពូជ ដូច្នេះ ( បើ ) សម្ផស្សរបស់ពួរជ្រៃនោះ ខី្ចទន់មានព្រុយសំយុងចុះស្រួលម្ល៉េះ ។ ( លុះកាលតមក ) ពួរជ្រៃនោះ ក៏រូបរិតដើមរាំងភ្នំនោះ ។ លុះពួរជ្រៃនោះ រួបរិតដើមរាំងភ្នំនោះហើយ ក៏ធ្វើ ជាប្រគាបស៊ុមទ្រុមខាងលើ សំយុងពួរចុះចាក់ផែនដី ទំលាយនូវដើមរាំងភ្នំធំៗនោះ ។ ម្នាលភិក្ខុទាំងឡាយ គ្រានោះឯង ទេវតាដែលអាស្រ័យនៅដើម រាំងភ្នំនោះ មានសេចកី្ត ត្រិះរិះយ៉ាងនេះថា ឱ នះហើយបានជា អារាមទេវតា វនទេវតា រុក្ខាទេវតា និងទេវតា ដែលអាស្រ័យ លើដើមឈើជាថ្នាំនិងស្មៅ និងដើមឈើជាធំក្នុងព្រៃទាំងឡាយ ជាមិត្ត ជាអាមាត្យ ជាញាតិសាលោហិត ពិចារណាឃើញនូវអនាគតភ័យ ក្នុងពូជជ្រៃ ហើយមកប្រជុំព្រមគ្នា លួងលោម យ៉ាងនេះថា អ្នកដ៏ចម្រើន កុំខ្លាចឡើយ អ្នកដ៏ចម្រើន កុំខ្លាចឡើយ ធ្វើម្តេចឲ្យតែ ក្ងោកចឹកលេប ម្រឹគទំពាស៊ី ភ្លើងព្រៃឆេះ អ្នកធ្វើការងារក្នុង ព្រៃបោចរោច កណ្តៀរពួនលុបនូវពូជជ្រៃនុ៎ះ ពុំនោះសោត ធ្វើម្តេចឲ្យតែមិនមានពូជ ឥឡូវ អញក៏បានរងទុក្ខវេទនា ដ៏ក្លាខ្លាំង ខ្លោចផ្សា ព្រោះហេតុតែពូជជ្រៃ សេចកី្តនេះ មានឧបមា យ៉ាងណាមិញ ។ ម្នាលភិក្ខុទាំងឡាយ មានឧបមេយ្យដូចជា សមណ-ព្រាហ្មណ៍ពួកខ្លះ មានវាទៈយ៉ាងនេះ មានទិដ្ឋិយ៉ាងនេះថា ទោសក្នុងកាមទាំងឡាយ មិនមាន បានជាអ្នក ទាំង​នោះដល់នូវសេចកី្តស្រួលចិត្ត ក្នុងកាមទាំងឡាយ ។ សមណ-ព្រាហ្មណ៍ទាំងនោះ ក៏ឲ្យពួកនាងបរិព្វាជិកា ដែលមានភ្នួងសក់បួងហើយ បម្រើខ្លួន អ្នកទាំងនោះពោល យ៉ាងនេះថា ចុះហេតុអី្វបានជាសមណព្រាហ្មណ៍ដ៏ចម្រើន ទាំងនោះ ពិចារណាឃើញនូវ អនាគតភ័យ ក្នុងកាមទាំងឡាយ ហើយពោល នូវការលះបង់ នូវ កាមទាំងឡាយ បញ្ញត្តនូវការកន្លងកាមទាំងឡាយ ដ្បិតថា សម្ផស្សកំភួនដៃរបស់នាង បរិព្វាជិការជំទង់ ប្រកបដោយរោមទន់នេះ ជាសុខម្ល៉េះ សមណព្រាហ្មណ៍ទាំងនោះ ក៏ដល់នូវសេចកី្ត ស្រួលចិត្តក្នុងកាមទាំងឡាយ ។ លុះសមណព្រាហ្មណ៍ទាំងនោះ ដល់នូវសេចកី្តស្រួល ចិត្តក្នុងកាម ទាំងឡាយហើយ ទម្លាយរាងកាយបន្ទាប់អំពីមរណៈ ទៅ តែងទៅកើតក្នុងអបាយ ទុគ្គតិ វិនិបាត នរក ។ សមណព្រាហ្មណ៍ទាំងនោះរងនូវ ទុក្ខវេទនា ដ៏ក្លាខ្លាំង ខ្លោចផ្សាក្នុងអបាយនោះ ទើបសមណព្រាហ្មណ៍ទាំងនោះ ពោល យ៉ាងនេះ ក្នុងទីនោះថា ឱ នេះហើយតើ បានជាសមណព្រាហ្មណ៍ដ៏ចម្រើន ទាំងនោះ ពិចារណាឃើញអនាគតភ័យ ក្នុងកាមទាំងឡាយ ហើយពោលនូវការលះបង់ នូវកាម ទាំងឡាយ បញ្ញត្តនូវការកន្លងកាមទាំងឡាយ ឥឡូវយើងទាំងនេះ ក៏រងនូវទុក្ខវេទនា ដ៏ក្លាខ្លាំង ខ្លោចផ្សា ព្រោះមានកាមជាហេតុ មានកាមជាគ្រឿងប្រគល់ឲ្យនូវផល ។ ម្នាលភិក្ខុទាំងឡាយ ធម្មសមាទាននេះ តថាគតពោល មានសេចកី្តសុខក្នុងបច្ចុប្បន្ន តែមានសេចកី្តទុក្ខ ជាវិបាកតទៅ ។</p>
        <p><a class='ref km' id='km157' href='#km157'>១៥៧</a>ម្នាលភិក្ខុទាំងឡាយ ធម្មសមាទាន ដែលមានសេចកី្តទុក្ខក្នង បច្ចុប្បន្ន ទាំងមានសេចកី្តទុក្ខជាវិបាកតទៅ តើដូចម្តេច ។ ម្នាលភិក្ខុទាំងឡាយ បុគ្គលពួកមួយ ក្នុងលោកនេះ ជាអចេលក៍ ( អ្នកប្រព្រឹត្តអាក្រាត ) លះបង់មារយាទល្អ បរិភោគលិទ្ធដៃ គេអញ្ជើញថាចូរមកមិនចូល គេឃាត់ថាឈប់ មិនឈប់ មិនត្រេកអរនឹងភត្ត ដែលគេ នាំមកចំពោះ មិនត្រេកអរនឹងភត្ត ដែលគេធ្វើចំពោះខ្លួន មិនត្រេកអរនឹងការនិមន្តន៍ ។ អចេលក៍នោះ មិនទទួលភត្តដែលគេដួសអំពីមាត់ឆ្នាំង មិនទទួលភត្តមាត់ចង្អេរកឡោបិ៍ មិនទទួលភត្តដែលគេឲ្យត្រង់ចន្លោះធរណីទ្វារ មិនទទួលភត្តដែលគេឲ្យត្រង់ចន្លោះ អង្រែ មិនទទួលភត្តដែលគេឲ្យត្រង់ចន្លោះកំណាត់ឈើ មិនទទួលភត្តដែលជនពីរនាក់ កំពុងបរិភោគនាំមកឲ្យ មិនទទួលភត្តស្រីមានគភ៌ មិនទទួលភត្តរបស់ស្រីកំពុងបំបៅ កូន មិនទទួលភត្តរបស់ស្រីនៅក្នុងចន្លោះបុរស មិនទទួលភត្តក្នុងកាល ដែលពួកគ្នាឯង ធ្វើអង្គាសបាន មិនទទួលភត្តក្នុងទីមានឆ្កែចាំ មិនទទួលភត្តក្នុងទីមានរុយរោម មិនស៊ីត្រី មិនស៊ីសាច់ មិនផឹកសូរា មិនផឹកមេរ័យ មិនផឹកទឹកត្រាំថ្នាំ ។ អចេលក៍នោះ ទទួលភត្ត ចំពោះតែផ្ទះមួយខ្លះ ញុំាងអត្តភាពឲ្យប្រព្រឹត្តទៅដោយដុំបាយមួយពំនូកខ្លះ ទទួលភត្ត ចំពោះតែផ្ទះពីរខ្លះ ញុំាងអត្តភាពឲ្យប្រព្រឹត្តទៅដោយដុំបាយពីរពំនូតខ្លះ ។បេ។ ទទួលភត្ត ចំពោះតែផ្ទះ ៧ ខ្លះ ញុំាងអត្តភាពឲ្យប្រព្រឹត្តទៅដោយដុំបាយ ៧​ ពំនូតខ្លះ ញុំាងអត្តភាព ឲ្យប្រព្រឹត្តទៅដោយភត្តក្នុងភាជន៍មួយខ្លះ ញុំាងអត្តភាពឲ្យប្រព្រឹត្តទៅ ដោយភត្តក្នុង ភាជន៍ពីរខ្លះ ។បេ។ ញុំាងអត្តភាពឲ្យប្រព្រឹត្តទៅដោយភត្តក្នុងភាជន៍ ៧ ខ្លះ បរិភោគ អាហាររំលង​១ថ្ងៃខ្លះ បរិភោគអាហារំលង៧ថ្ងៃខ្លះ អចេលក៍នោះ ប្រព្រឹត្តនូវភត្តភោជន ដោយការផ្លាស់ប្តូរគ្នាអស់កន្លះខែ មានសភាពយ៉ាងនេះ ដោយប្រការដូច្នេះឯង ។ អចេលក៍នោះ មានបន្លែស្រស់ជាអាហារខ្លះ មានអង្ករស្រងែជាអាហារខ្លះ មាន ស្កួយជា អាហារខ្លះ មានជំនៀរស្បែកជាអាហារខ្លះ មានសារាយជាអាហារខ្លះ មានកុណ្ឌកជា អាហារខ្លះ មានបាយក្តាំងជាអាហារខ្លះ មានកំញ៉ានជាអាហារខ្លះ មានស្មៅជាអាហារខ្លះ មានអាចម៍គោជាអាហារខ្លះ មានមើមផ្លែឈើក្នុងព្រៃជាអាហារ និងផ្លែដែលជ្រុះចុះឯង ជាភោជនខ្លះ​ ។ អចេលក៍នោះប្រើប្រាស់សំពត់សម្បកធ្មៃខ្លះ ប្រើប្រាស់សំពត់ដែល ត្បាញលាយគ្នាខ្លះ ប្រើប្រាស់សំពត់ស្នបខ្លះ ប្រើប្រាស់សំពត់បំសុកុលខ្លះ ប្រើប្រាស់ សំពត់សំបកឈើខ្លះ ប្រើប្រាស់ស្បែកខ្លាខ្លះ ប្រើប្រាស់ស្បែកខ្លាទាំងក្រចកខ្លះ ប្រើប្រាស់ សំពត់ដែលក្រងដោយស្បូវភ្លាំងខ្លះ ប្រើប្រាស់សំពត់ដែលធ្វើដោយបន្ទះឈើខ្លះ ប្រើ ប្រាស់សំពត់កម្ពល ដែលត្បាញដោយសក់មនុស្សខ្លះ ប្រើប្រាស់សំពត់ដែលត្បាញ ដោយស្លាបមៀមខ្លះ ជាអ្នកដក់សក់និងពុកមាត់ខ្លះ ប្រកបរឿយៗនូវការដកសក់និងពុក មាត់ខ្លះ ជាអ្នកឈរសម្រឹងខាងលើខ្លះ ហាមឃាត់អាសនៈ អង្គុយច្រហោងខ្លះ ជាអ្នក ប្រកបរឿយៗនូវការព្យាយាមក្នុងការអង្គុយច្រហោងខ្លះ ដេកលើបន្លាខ្លះ សម្រេចការ ដេកលើបន្លាខ្លះ ប្រកបរឿយៗ ក្នុងការព្យាយាមចុះត្រាំទឹកគម្រប់ ៣ ដង ទាំងវេលាល្ងាច ខ្លះ អចេលក៍នោះ ជាអ្នកប្រកបរឿយៗ នូវសេចកី្តព្យាយាមធ្វើកាយឲ្យក្តៅក្រហាយ ច្រើនយ៉ាង មានសភាពយ៉ាងនេះ ដោយប្រការដូច្នេះឯង​។ អចេលក៍នោះ លុះទម្លាយ កាយបន្ទាប់អំពីមរណៈទៅ តែងទៅកើតក្នុងអបាយ ទុគ្គតិ វិនិបាត នរក ។ ម្នាលភិក្ខុ ទាំងឡាយ ធម្មសមាទាននេះ តថាគតពោលថាមានសេចកី្តទុក្ខក្នុងបច្ចុប្បន្ន នឹងមាន សេចកី្តទុក្ខជាវិបាកតទៅ ។</p>
        <p><a class='ref km' id='km158' href='#km158'>១៥៨</a>ម្នាលភិក្ខុទាំងឡាយ ធម្មសមាទាន ដែលមានសេចកី្តទុក្ខក្នុងបច្ចុប្បន្ន តែមានសេចកី្តសុខជាវិបាកតទៅ តើដូចម្តេច ។ ម្នាលភិក្ខុទាំងឡាយ បុគ្គលពួកមួយ ក្នុងលោកនេះ ជាអ្នកមានជាតិប្រកបដោយរាគៈដ៏ក្លៀវក្លាតាមប្រក្រតី បុគ្គលនោះតែង រងសេចកី្តទុក្ខទោមនស្សដែលកើតអំពីរាគៈរឿយៗ ។ ជាអ្នកមានជាតិប្រកបដោយ ទោសៈដ៏ក្លៀវក្លា តាមប្រក្រតី បុគ្គលនោះតែងរងសេចកី្តទុក្ខទោមនស្ស ដែលកើតអំពី ទោសៈរឿយៗ ។ ជាអ្នកមានជាតិប្រកបដោយមោហៈដ៏ក្លៀវក្លាតាមប្រក្រតី​ បុគ្គលនោះ តែងរងសេចកី្តទុក្ខទោមនស្ស ដែលកើតអំពីមោហៈរឿយៗ បុគ្គលនោះ ទោះបីសេចកី្ត ទុក្ខពាល់ត្រូវកី្ត ទោះបីទោមនស្សពាល់ត្រូវកី្ត ទោះបីមានមុខ ទទឹកដោយទឹកភ្នែកទួញយំ ក្តី ក៏គង់តែប្រព្រឹត្តព្រហ្មចរិយធម៌ ឲ្យបរិបូណ៌ បរិសុទ្ធបាន ។ បុគ្គលនោះលុះទម្លាយ រាងកាយបន្ទាប់អំពីមរណៈទៅ តែងទៅកើតក្នុងសុគតិ សួគ៌ ទេវលោក ។ ម្នាលភិក្ខុ ទាំងឡាយ ធម្មសមាទាននេះ តថាគតហៅថា មានសេចកី្តទុក្ខក្នុងបច្ចុប្បន្ន តែមាន សេចកី្តសុខជាវិបាកតទៅ ។</p>
        <p><a class='ref km' id='km159' href='#km159'>១៥៩</a>ម្នាលភិក្ខុទាំងឡាយ ធម្មសមាទានដែលមានសេចកី្តសុខក្នុងបច្ចុប្បន្ន ទាំងមានសេចកី្តសុខជាវិបាកតទៅ តើដូចម្តេច ។ ម្នាលភិក្ខុទាំងឡាយ បុគ្គលពួកមួយ ក្នុងលោកនេះ មិនជាអ្នកមានជាតិប្រកបដោយរាគៈដ៏ក្លៀវក្លាតាមប្រក្រតី បុគ្គលនោះ មិនរងទុក្ខទោមនស្សដែលកើតអំពីរាគៈរឿយ ៗ​ ។ មិនជាអ្នកមានជាតិប្រកបដោយ ទោសៈដ៏ក្លៀវក្លាតាមប្រក្រតី បុគ្គលនោះ មិនរងទុក្ខទោមនស្ស ដែលកើតអំពីទោសៈ រឿយ ៗ ។ មិន ជាអ្នកមានជាតិប្រកបដោយមោហៈដ៏ក្លៀវក្លាតាមប្រក្រតី បុគ្គលនោះមិន រង ទុក្ខទោមនស្សដ៏កើតអំពីមោហៈរឿយ ៗ​ ។ បុគ្គលនោះជាអ្នកស្ងប់ស្ងាត់ចាកកាម ទាំងឡាយ ស្ងប់ស្ងាត់ចាកអកុសលធម៌ទាំងឡាយ ក៏ចូលកាន់បឋមជ្ឈាន ដែលប្រកប ដោយវិតក្កៈវិចារៈ មានបីតិនិងសុខកើតអំពីសេចកី្តស្ងប់ស្ងាត់ ។ លុះបុគ្គលនោះបាន រម្ងាប់វិតក្កៈវិចារៈហើយ ក៏ចូលកាន់ទុតិយជ្ឈានដែលមានក្នុងខ្លួន ជាទីជ្រះថ្លា មានភាព នៃចិត្តដ៏ខ្ពស់ឯក គ្មានវិតក្កៈ គ្មានវិចារៈ មានតែបីតិនិងសុខកើតអំពីសមាធិ... ចូលកាន់ តតិយជ្ឈាន ចូលចតុត្ថជ្ឈាន ។ បុគ្គលនោះ លុះទម្លាយរាងកាយបន្ទាប់អំពីមរណៈទៅ តែងទៅកាន់សុគតិ សួគ៌ ទេវលោក ។ ម្នាលភិក្ខុទាំងឡាយធម្មសមាទាននេះ តថាគត ហៅថា មានសេចកី្តសុខក្នុងបច្ចុប្បន្ន ទាំងមានសេចកី្តសុខជាវិបាកតទៅ ។ ម្នាលភិក្ខុ ទាំងឡាយ នេះឯងជាបឋមសមាទានមាន ៤ ប្រការ ។ លុះព្រះមានព្រះភាគ សម្តែងភាសិតនេះចប់ហើយ ភិក្ខុទាំងនោះក៏មានចិត្តត្រេកអរ រីករាយហើយនឹងភាសិត របស់ព្រះមានព្រះភាគ ។</p>
        <p>ចប់ ចូឡធម្មសមាទានសូត្រ ទី ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>