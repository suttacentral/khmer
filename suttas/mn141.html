<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn141' lang='km'>
        <header>
            <ul>
            </ul>
            <h1>សច្ចវិភង្គសូត្រ ទី ១១</h1>
        </header>
        <p><a class='ref km' id='km173' href='#km173'>១៧៣</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ​ក្នុង​ឥសិបតនមិគទាយវ័ន ជិតក្រុងពារាសី ។ ក្នុងទីនោះ ព្រះមានព្រះភាគ ទ្រង់ត្រាស់​ហៅភិក្ខុទាំងឡាយថា ម្នាល​ភិក្ខុទាំងឡាយ ។ ភិក្ខុទាំងនោះ ទទួលព្រះពុទ្ធដីកានៃ​ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km174' href='#km174'>១៧៤</a>ព្រះមានព្រះភាគ ទ្រង់ត្រាស់ដូច្នេះថា ម្នាលភិក្ខុទាំងឡាយ ធម្មចក្រ​ដ៏ប្រសើរ ដែល​តថាគតជា​​អរហន្តសម្មាសម្ពុទ្ធ​ ឲ្យប្រព្រឹត្ត​ទៅក្នុង​ឥសិបតន​មិគទាយវ័ន ជិតក្រុងពារាណសី ជាធម្មចក្រ ដែលសមណៈក្ដី ព្រាហ្មណ៍ក្ដី ទេវតាក្ដី មារក្ដី ព្រហ្មក្ដី នរណាមួយក្ដី ក្នុងលោក មិនអាច ធ្វើបដិវត្តិបាន គឺការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើឲ្យងាយ នូវ​​អរិយសច្ចទាំង ៤ អរិយសច្ចទាំង ៤ តើដូចម្ដេច គឺការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើឲ្យងាយ នូវទុក្ខអរិយសច្ច ១ ការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើឲ្យងាយ នូវទុក្ខ​សមុទយអរិយសច្ច ១ ការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើ ឲ្យងាយនូវទុក្ខនិរោធអរិយសច្ច ១ ការប្រាប់ ការសំដែង ការបញ្ជាក់ ការ​​តែងតាំង​ ការបើក ការវែកញែក និងការធ្វើ​ឲ្យងាយ ​នូវ​ទុក្ខនិរោធ​គាមិនីបដិទា​អរិយសច្ច ១ ម្នាលភិក្ខុ ទាំងឡាយ ធម្មចក្រដ៏ប្រសើរ ដែលតថាគត ជាអរហន្តសម្មាសម្ពុ ឲ្យប្រព្រឹត្ត ទៅក្នុងឥសិបតនមិគទាយវ័ន ជិតក្រុងពារាណសី ជាធម្មចក្រដែល សមណៈក្ដី ព្រាហ្មណ៍ក្ដី ទេវតាក្ដី មារក្ដី ព្រហ្មក្ដី នរណាមួយក្ដី ក្នុងលោក មិនអាចធ្វើបដិវត្តិបាន គឺការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើ ឲ្យងាយ នូវអរិយសច្ចទាំង ៤ នេះឯង ។ ម្នាលភិក្ខុ​ទាំងឡាយ អ្នកទាំងឡាយ ចូរសេពនូវសារីបុត្តនិងមោគ្គល្លានចុះ ម្នាលភិក្ខុទាំងឡាយ អ្នកទាំងឡាយ ចូរគប់រកសារីបុត្តនិង មោគ្គល្លានចុះ ព្រោះសារីបុត្តនិងមោគ្គល្លាន ជាបណ្ឌិតភិក្ខុ ជាអ្នកអនុគ្រោះសព្រហ្មចារី ទាំងឡាយ ។ ម្នាលភិក្ខុទាំងឡយ សារីបុត្ត​ប្រៀបដូចជាម្ដាយបង្កើតកូន ។ មោគ្គល្លាន ប្រៀបដូចជាអ្នកចិញ្ចឹមកូនដែលកើតហើយ ។ ម្នាលភិក្ខុ​ទាំងឡាយ សារីបុត្ត ទូន្មានបុគ្គល ក្នុងសោតាបត្តិផល មោគ្គល្លាន ទូន្មាន​បុគ្គលក្នុងប្រយោជន៍ដ៏ខ្ពង់ខ្ពស់ ម្នាលភិក្ខុទាំងឡាយ សារីបុត្ត អាចប្រាប់ សំដែង បញ្ជាក់ តែងតាំង បើក វែកញែក ធ្វើឲ្យងាយ នូវអរិយសច្ចទាំង ៤ ដោយពិស្ដារបាន ។ ព្រះមានព្រះភាគ បានសំដែងពាក្យនេះរួចហើយ លុះព្រះសុគត ទ្រង់សំដែងសេចក្ដីនេះ​រួចហើយ ក៏ក្រោកអំពីអាសនៈ​ហើយស្ដេច ចូលទៅកាន់វិហារ ។</p>
        <p><a class='ref km' id='km175' href='#km175'>១៧៥</a>កាលដែលព្រះមានព្រះភាគ សេ្ដចចៀសចេញទៅមិនយូរ​ប៉ុន្មាន ព្រះសារីបុត្ត​មានអាយុ ក៏​ហៅ​ភិក្ខុទាំងឡាយក្នុងទីនោះថា នែអាវុសោ​ភិក្ខុទាំងឡាយ ។ ភិក្ខុទាំងនោះ ក៏ទទួលពាក្យ​ព្រះសារីបុត្ត​មានអាយុថា អើអាវុសោ ។ ព្រះសារីបុត្ត​មាន​អាយុពោលដូច្នេះថា នែអាវុសោទាំងឡាយ ធម្មចក្រដ៏ប្រសើរ ដែលព្រះតថាគត ជាអរហន្តសម្មាសម្ពុទ្ធ ទ្រង់បានឲ្យ​ប្រព្រឹត្តទៅក្នុង​ឥសិបតនមិគទាយវ័ន ជិត​ក្រុង ពារាណសី ជាធម្មចក្រ​ដែល​សមណៈក្ដី ព្រាហ្មណ៍ក្ដី ទេវតាក្ដី មារក្ដី ព្រហ្មក្ដី នរណាមួយក្ដី ក្នុងលោក មិនអាចធ្វើបដិវត្តិបាន គឺការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើឲ្យងាយ នូវអរិយសច្ចទាំង ៤ អរិយសច្ច​ទាំង ៤ តើដូចម្ដេច គឺការប្រាប់​ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើឲ្យងាយ នូវទុក្ខអរិយសច្ច ១ ការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើ​ឲ្យ​ងាយ នូវ​ទុក្ខសមុទយអរិយសច្ច ១ ការប្រាប់ ការសំដែង ការបញ្ជាក់ ការតែង​តាំង ការបើក ការវែកញែក និងការធ្វើ ឲ្យងាយ នូវទុក្ខនិរោធ-អរិយសច្ច ១ ការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើឲ្យងាយ នូវទុក្ខនិរោធគាមិនីបដិបទាអរិយសច្ច ១ ។</p>
        <p><a class='ref km' id='km176' href='#km176'>១៧៦</a>ម្នាលអាវុសោទាំងឡាយ ទុក្ខអរិយសច្ច តើដូចម្ដេច ។ ជាតិទុក្ខ ១ ជរាទុក្ខ ១ មរណទុក្ខ ១ សោកទុក្ខ ១ បរិទេវទុក្ខ ១ ទុក្ខទុក្ខ ១ ទោមនស្សទុក្ខ ១ ឧបាយាសទុក្ខ ១ យម្បិច្ឆំ ន លភតិតម្បិទុក្ខ ១ ដោយ​បំប្រួញ បញ្ចុបាទានក្ខន្ធឈ្មោះថាទុក្ខ ។ ម្នាលអាវុសោទាំងឡាយ ជាតិ តើដូចម្ដេច ការកើត ការកើតព្រម ការចុះកាន់គភ៌ ការប្រព្រឹត្តទៅមិនដាច់ ការវិលត្រឡប់ ការកើតប្រាកដ​នៃខន្ធ និងការ​បាន​ចំពោះនូវ អាយតនៈណា របស់ពួកសត្វនោះ ៗ ក្នុងសត្តនិកាយនោះ ៗ ម្នាលអាវុសោទាំងឡាយ នេះ ហៅថា ជាតិ ។ ម្នាលអាវុសោទាំងឡាយ ជរា តើដូចម្ដេច សេចក្ដីចាស់ ភាព គ្រាំគ្រា ធ្មេញបាក់ សក់ស្កូវ ស្បែកជ្រួញជ្រីវយុរយារ ការថយអាយុ ការចាស់ជោរនៃឥន្រ្ទិយ ណា របស់ពួកសត្វនោះ ៗ ក្នុង​សត្តនិកាយនោះ ៗ ម្នាលអាវុសោទាំងឡាយ នេះហៅថា ជរា ។ ម្នាលអាវុសោ​ទាំងឡាយ មរណៈ តើដូចម្ដេច ការច្យុតិ ការឃ្លាតចាក សត្តនិកាយនោះ ៗ ការបែក ធ្លាយ ការបាត់បង់ សេចក្ដីស្លាប់ មរណៈ កាលកិរិយា ការបែកធ្លាយខន្ធ ការដាក់ចុះនូវសាកសព ការផ្ដាច់បង់នូវជីវិតិន្រ្ទិយណា របស់ពួក សត្វនោះ ៗ ម្នាលអាវុសោទាំងឡាយ នេះហៅថា មរណៈ ។ ម្នាលអាវុសោទាំងឡាយ សោកៈ តើដូចម្ដេច ម្នាលអាវុសោទាំងឡាយ សេចក្ដីស្ងួតស្ងប់ ការស្រពោន ស្រពាប់ ការ​ស្រណោះ​ស្រណោក ការក្រៀមក្រំខាងក្នុង ការសង្រេងសង្រៃ ខាងក្នុងណារបស់សត្វ ដែលប្រកបដោយ​សេចក្ដី​វិនាសណា​មួយ ឬ​ត្រូវ សេចក្ដី​ទុក្ខណា​មួយប៉ះ ពាល់ហើយ ម្នាលអាវុសោ​ទាំងឡាយ នេះហៅថា សោកៈ ។ ម្នាល​អាវុសោ​ទាំងឡាយ បរិទេវៈ តើដូចម្ដេច ម្នាលអាវុសោ ទាំងឡាយ ទំនួញ ការទួញ​រៀបរាប់ ការត្អូញត្អែរ ការយំយែក ការអណ្ដឹត អណ្ដក ការយំរៀបរាប់ ណា របស់សត្វដែលប្រកប​ដោយ​សេចក្ដី​វិនាស​ណា​មួយ ឬត្រូវសេចក្ដីទុក្ខណាមួយ​ប៉ះពាល់ហើយ ម្នាលអាវុសោ ទាំងឡាយ នេះ​ហៅថា បរិទេវៈ ។ ម្នាលអាវុសោទាំងឡាយ ទុក្ខៈ តើដូចម្ដេច ម្នាល អាវុសោទាំងឡាយ សេចក្ដីលំបាក ការមិន​សប្បាយកាយ សេចក្ដីទុក្ខកើត អំពីកាយសម្ផ័ស្ស ការទទួលអារម្មណ៍ មិនជាទីសប្បាយ ណា ម្នាល​អាវុសោ​ទាំងឡាយ នេះហៅ ថា ទុក្ខៈ ។​ ម្នាល​អាវុសោ​ទាំងឡាយ ទោមនស្ស តើ ដូចម្ដេច ។ ម្នាល​អាវុសោ​ទាំងឡាយ សេចក្ដីលំបាកក្នុង​ចិត្ត ការមិន​សប្បាយចិត្ត សេចក្ដីទុក្ខកើតអំពី មនោសម្ផ័ស្ស ការទទួលអារម្មណ៍មិន​ជាទីសប្បាយណា ម្នាល​អាវុសោ​ទាំងឡាយ នេះហៅថា ទោមនស្ស ។ ម្នាល​អាវុសោ​ទាំងឡាយ ឧបាយាសៈ តើដូចម្ដេច ម្នាល​អាវុសោ​ទាំងឡាយ សេចក្ដីតានតឹង ការចង្អៀតចិត្ត ការខ្ទាំងខ្ទាស់ ការតឹងចិត្ត ណា របស់សត្វ ដែលប្រកបដោយ​សេចក្ដីវិនាសណាមួយ ឬត្រូវ​សេចក្ដី​ទុក្ខ​ណា​មួយ ប៉ះ ពាល់ហើយ ម្នាល​អាវុសោ​ទាំងឡាយ នេះហៅថា ឧបាយាសៈ ។ ម្នាល​អាវុសោ​ទាំងឡាយ យម្បិច្ឆំ ន លភតិ តម្បិទុក្ខ តើដូចម្ដេច ម្នាល​អាវុសោ​ទាំងឡាយ ពួកសត្វដែលមានជាតិជាធម្មតា រមែងមាន​សេចក្ដីប្រាថ្នាយ៉ាង នេះថា ឱហ៎្ន សូមឲ្យយើងទាំងឡាយ កុំគប្បីជាអ្នក​មានជាតិជាធម្មតាឡើយ ពុំនោះសោត ជាតិកុំគប្បី​មកដល់យើង​ទាំងឡាយ អំពើនុ៎ះ​ឯង ក៏សត្វ ទាំងឡាយ​មិនគប្បីដល់តាម​សេចក្ដីប្រាថ្នាឡើយ នេះហៅថា យម្បិច្ឆំ ន លភតិ តម្បិ​ទុ​ក្ខដែរ ម្នាល​អាវុសោ​ទាំងឡាយ ពួកសត្វដែលមានជរាជាធម្មតា ... ម្នាល​អាវុសោ​ទាំងឡាយ ពួកសត្វដែល​មានព្យាធិជាធម្មតា ... ម្នាល​អាវុសោ​ទាំងឡាយ ពួកសត្វដែលមានសេចក្ដីស្លាប់​ជាធម្មតា ... ម្នាល​អាវុសោ​ទាំងឡាយ ពួកសត្វដែល​មានសេចក្ដីសោក ខ្សឹកខ្សួល ទុក្ខ ទោមនស្ស និងសេចក្ដី​ចង្អៀតចង្អល់​ជាធម្មតា រមែងមាន​សេចក្ដីបា្រថ្នាកើត ឡើង​យ៉ាងនេះថា ឱហ្ន៎​ សូមឲ្យយើង​ទាំងឡាយ កុំគប្បី​ជាអ្នកមានសេចក្ដី សោក ខ្សឹបខ្សួល ទុក្ខ ទោមនស្ស និងសេចក្ដី​ចង្អៀតចង្អល់​ចិត្ត​ជា​ធម្មតា ឡើយ ពុំនោះសោត សេចក្ដីសោក ខ្សឹបខ្សួល ទុក្ខ ទោមនស្ស និង​សេចក្ដី​ចង្អៀតចង្អល់ កុំគប្បីមក ដល់​យើងទាំងឡាយ អំពើនុ៎ះឯង ក៏សត្វទាំង ឡាយ មិនគប្បី​ដល់តាមសេចក្ដីប្រាថ្នា​ឡើយ នេះហៅថា យម្បិច្ឆំ ន លភតិ តម្បិទុក្ខដែរ ។ ម្នាល​អាវុសោ​ទាំងឡាយ ដោយបំប្រួញ បញ្ចុបាទានក្ខន្ធ ឈ្មោះថាទុក្ខ តើដូចម្ដេច រូបជា ឧបាទានក្ខន្ធ ១ វេទនាជាឧបាទានក្ខន្ធ ១ សញ្ញាជាឧបាទានក្ខន្ធ ១ សង្ខារជាឧបាទានក្ខន្ធ ១ វិញ្ញាណជាឧបាទានក្ខន្ធ ម្នាល​អាវុសោ​ទាំងឡាយ ទាំងនេះហៅថា បញ្ចុបាទានក្ខន្ធទុក្ខ ដោយបំប្រួញ ។ ម្នាល​អាវុសោ​ទាំងឡាយ នេះហៅថា ទុក្ខអរិយសច្ច ។</p>
        <p><a class='ref km' id='km177' href='#km177'>១៧៧</a>ម្នាលអាវុសោទាំងឡាយ ទុក្ខសមុទយអរិយសច្ច តើដូចម្ដេច ។ តណ្ហា​ណា ដែល​នាំ​សត្វ​ទៅ​កើតទៀត ប្រកបព្រមដោយសេចក្ដី ត្រេកត្រអាល មានសេចក្ដី​ត្រេកអរ ក្នុងភពនោះ ៗ គឺ កាមតណ្ហា ១ ភវតណ្ហា ១ វិភវតណ្ហា ១ ម្នាលអាវុសោ​ទាំងឡាយ នេះហៅថា ទុក្ខសមុទយអរិយសច្ច ។</p>
        <p><a class='ref km' id='km178' href='#km178'>១៧៨</a>ម្នាល​អាវុសោ​ទាំងឡាយ ទុក្ខនិរោធអរិយសច្ច តើដូចម្ដេច ។ សេចក្ដី​វិនាសនិងការ​រលត់​មិនមានសល់ នៃតណ្ហានោះឯង កិរិយាលះបង់ ការរលាស់​ចោល ការជម្រុះចោល នូវតណ្ហានោះឯង ការមិនអាល័យ ក្នុងតណ្ហា​នោះឯងណា ម្នាល​អាវុសោ​ទាំងឡាយ នេះហៅថា ទុក្ខនិរោធ-អរិយសច្ច ។</p>
        <p><a class='ref km' id='km179' href='#km179'>១៧៩</a>ម្នាល​អាវុសោ​ទាំងឡាយ ទុក្ខនិរោធគាមិនីបដិបទាអរិយសច្ច តើដូចម្ដេច ។ អរិយមគ្គ​ប្រកប​ដោយអង្គ ៨ ប្រការនេះឯង គឺសេចក្ដីយល់ ឃើញត្រូវ ១ សេចក្ដី ត្រិះរិះត្រូវ ១ វាចាត្រូវ ១ ការងារ​ត្រូវ ១ ការចិញ្ចឹម ជីវិតត្រូវ ១ ព្យាយាមត្រូវ ១ សេចក្ដីរលឹកត្រូវ ១ ការតម្បល់ចិត្តត្រូវ ១ ។ ម្នាល​អាវុសោ​ទាំងឡាយ សេចក្ដីយល់​ឃើញ​ត្រូវ តើដូចម្ដេច ម្នាល​អាវុសោ​ទាំងឡាយ សេចក្ដីដឹងក្នុងកងទុក្ខ សេចក្ដី​ដឹង​ក្នុងហេតុឲ្យកើតទុក្ខ សេចក្ដី ដឹងក្នុងធម៌រំលត់ទុក្ខ សេចក្ដីដឹងក្នុង​សេចក្ដីប្រតិបត្តិដើម្បី រលត់ទុក្ខ ម្នាល​អាវុសោ​​ទាំងឡាយ នេះហៅថា សេចក្ដីយល់​ឃើញត្រូវ ។ ម្នាល​អាវុសោ​ទាំងឡាយ សេចក្ដី​ត្រិះរិះត្រូវ តើដូចម្ដេច សេចក្ដីត្រិះរិះ​ដើម្បីចេញចាកកាម ១ សេចក្ដីត្រិះរិះដើម្បីមិនព្យាបាទ ១ សេចក្ដីត្រិះរិះ​ដើម្បី​មិន​បៀតបៀន ១ ម្នាល​អាវុសោ​ទាំងឡាយ នេះហៅថា សេចក្ដីត្រិះរិះត្រូវ ។ ម្នាល​អាវុសោ​ទាំងឡាយ វាចាត្រូវ តើដូចម្ដេច ការវៀរចាកសំដីកុហក ១ ការវៀរចាកសំដី​ញុះញង់ ១ ការវៀរចាក​សំដី​ទ្រគោះ ១ ការវៀរចាកពាក្យរោយរាយ ឥត ប្រយោជន៍ ១ ម្នាល​អាវុសោ​ទាំងឡាយ នេះហៅថា វាចាត្រូវ ។ ម្នាល​អាវុសោ​ទាំងឡាយ ការងារត្រូវ តើដូចម្ដេច ការវៀរចាក បាណាតិបាត ១ ការវៀរចាកអទិន្នាទាន ១ ការវៀរចាកកាមេសុមិច្ឆាចារ ១ ម្នាល​អាវុសោ​ទាំងឡាយ នេះហៅថា ការងារត្រូវ ។ ម្នាល​អាវុសោ​ទាំងឡាយ ការចិញ្ចឹម ជីវិតត្រូវ តើដូចម្ដេច ម្នាល​អាវុសោ​ទាំងឡាយ អរិយសាវ័ក ក្នុងសាសនានេះ លះបង់នូវការចិញ្ចឹមជីវិត​ខុស ហើយសម្រេចជីវិតដោយការ​ចិញ្ចឹម​ជីវិត​ត្រូវ ម្នាល​អាវុសោ​ទាំងឡាយ នេះហៅថា ការចិញ្ចឹមជីវិតត្រូវ ។ ម្នាល​អាវុសោ​ទាំងឡាយ ព្យាយាមត្រូវ តើដូចម្ដេច ម្នាល​អាវុសោ​ទាំងឡាយ ភិក្ខុក្នុង សាសនានេះ ញុំាងឆន្ទៈឲ្យ កើតឡើង ប្រឹងប្រែង ប្រារព្ធព្យាយាម ផ្គងចិត្តទុក តម្កល់ចិត្ត ដើម្បីញុំាង អកុសលធម៌ ដ៏លាមកទាំងឡាយ ដែលមិនទាន់កើត មិនឲ្យកើតឡើងបាន ញុំាងឆន្ទៈឲ្យកើតឡើង ប្រឹងប្រែង ប្រារព្ធព្យាយាម ផ្គងចិត្តទុក តម្កល់ចិត្ត ដើម្បីលះបង់នូវអកុសលធម៌ដ៏លាមក ទាំងឡាយ ដែលកើតឡើងហើយ ញុំាងឆន្ទៈឲ្យកើតឡើង ប្រឹងប្រែង ប្រារព្ធព្យាយាម ផ្គងចិត្តទុក តម្កល់ចិត្ត ដើម្បីញុំាងកុសលធម៌ទាំងឡាយ ដែលមិនទាន់កើត ឡើង ឲ្យកើត ឡើង ញុំាងឆន្ទៈឲ្យកើតឡើង ប្រឹងប្រែង ប្រារព្ធព្យាយាម ផ្គង ចិត្តទុក តម្កល់ចិត្តដើម្បី ញុំាងកុសលធម៌ទាំងឡាយ ដែលកើតឡើងហើយ ឲ្យបានឋិតថេរនៅ មិនឲ្យ​វិនាស ទៅវិញ ឲ្យបានចម្រើនធំទូលាយ ឲ្យកើត បរិបូណ៌ ម្នាល​អាវុសោ​ទាំងឡាយ នេះ ហៅថា ព្យាយាមត្រូវ ។ ម្នាល​អាវុសោ​ទាំងឡាយ សេចក្ដីរលឹកត្រូវ តើដូចម្ដេច​ ម្នាល​អាវុសោ​ទាំងឡាយ ភិក្ខុក្នុងសាសនានេះ ពិចារណាឃើញរឿយ ៗ នូវកាយក្នុង​កាយ មាន ព្យាយាមដុតកិលេស មានសេចក្ដីដឹងខ្លួន មានស្មារតី បន្ទោបង់នូវ​អភិជ្ឈា​និងទោមនស្ស ក្នុងលោក ពិចារណាឃើញរឿយ ៗ នូវវេទនាក្នុង​វេទនា ទាំងឡាយ ។បេ។ ពិចារណា ឃើញរឿយ ៗ នូវចិត្តក្នុងចិត្ត ។បេ។ ពិចារណាឃើញរឿយ ៗ នូវធម៌​ក្នុងធម៌ទាំងឡាយ មានព្យាយាមដុត កិលេស មានសេចក្ដីដឹងខ្លួន មានស្មារតី បន្ទោបង់នូវអភិជ្ឈានិងទោមនស្ស ក្នុងលោក ម្នាល​អាវុសោ​ទាំងឡាយ នេះហៅថា​សេចក្ដីរលឹកត្រូវ ។ ម្នាល​អាវុសោ​ទាំងឡាយ ការតម្កល់ចិត្តត្រូវ តើដូចម្ដេច ម្នាល​អាវុសោ​ទាំងឡាយ ភិក្ខុក្នុង សាសនានេះ ស្ងាត់ចាកកាមទាំងឡាយ ស្ងាត់​ចាក​អកុសល​ធម៌ ទាំងឡាយ បានដល់នូវ បឋមជ្ឈានប្រកបដោយវិតក្កៈ ប្រកប​ដោយវិចារៈ មាន​បីតិនិងសុខ ដែលកើតអំពីសេចក្ដីស្ងាត់ ក៏សម្រេចសម្រាន្តនៅ​គ្រប់ ឥរិយាបថ ភិក្ខុបានដល់​នូវ​ទុតិយជ្ឈាន ជា​ធម្មជាត​កើតមានក្នុងសន្ដានចិត្ត ប្រកបដោយសេចក្ដីជ្រះថ្លា គឺសទ្ធា មានសភាពជាចិត្តខ្ពស់ឯក មិនមានវិតក្កៈ មិនមានវិចារៈ មានតែបីតិនិងសុខៈកើតអំពីសមាធិគឺបឋមជ្ឈាន ព្រោះ រម្ងាប់​វិតក្កៈ​និងវិចារៈ ... (បានដល់) នូវតតិយជ្ឈាន ... បានដល់នូវចតុត្ថជ្ឈាន សម្រេច សម្រាន្ត​នៅគ្រប់ឥរិយាបថ ម្នាល​អាវុសោ​ទាំងឡាយ នេះហៅថា ការតម្កល់ចិត្តត្រូវ ។ ម្នាល​អាវុសោ​ទាំងឡាយ នេះហៅថា ទុក្ខនិរោធគាមិនី-បដិបទាអរិយសច្ច ។</p>
        <p><a class='ref km' id='km180' href='#km180'>១៨០</a>ម្នាល​អាវុសោ​ទាំងឡាយ ធម្មចក្រដ៏ប្រសើរ ដែលព្រះតថាគត ជាអរហន្ត​សម្មា​សម្ពុទ្ធ ឲ្យប្រព្រឹត្តទៅក្នុងឥសិបតនមិគទាយវ័យ ទៀបក្រុង ពារាណសី ជាធម្មចក្រ ដែលសមណៈក្ដី ព្រាហ្មណ៍ក្ដី ទេវតាក្ដី មារក្ដី ព្រហ្មក្ដី នរណាមួយក្ដី ក្នុងលោក មិនអាចធ្វើបដិវត្តិបាន គឺការប្រាប់ ការសំដែង ការបញ្ជាក់ ការតែងតាំង ការបើក ការវែកញែក និងការធ្វើឲ្យងាយ នូវ អរិយសច្ចទាំង ៤ នេះឯង ។ លុះព្រះសារីបុត្ត មានអាយុ សំដែងព្រះសូត្រ នេះចប់ហើយ ភិក្ខុទាំងនោះ ក៏មានចិត្ត​ត្រេកអរ រីករាយ នឹងភាសិតរបស់ ព្រះសារីបុត្តមានអាយុ ។</p>
        <p>ចប់ សច្ចវិភង្គសូត្រ ទី ១១</p>
        <footer>
            <p>Copyright and other metadata goes here.</p>
        </footer>
    </article>
</body>
</html>