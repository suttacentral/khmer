<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn6' lang='km'>
        <header>
            <ul>
            </ul>
            <h1>អាកង្ខេយ្យសូត្រ ទី ៦</h1>
        </header>
        <p><a class='ref km' id='km73' href='#km73'>៧៣</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់​គង់​នៅក្នុងជេតវនារាម របស់អនាថបិណ្ឌិកសេដ្ឋី ជិតក្រុងសាវត្ថី ។ ព្រះមាន​ព្រះ​ភាគទ្រង់ត្រាស់ហៅភិក្ខុទាំងឡាយមកក្នុងទីនោះថា ម្នាលភិក្ខុទាំងឡាយ ។ ភិក្ខុ​ទាំងនោះ ក៏ទទួលព្រះពុទ្ធដីកាព្រះមានព្រះភាគថា ព្រះករុណា​ព្រះ​អង្គ ។ ព្រះមាន​ព្រះភាគ មានព្រះពុទ្ធដីកាដូច្នេះថា ម្នាលភិក្ខុទាំងឡាយ អ្នក​ទាំង​ឡាយ ចូរជាអ្នកមានសីលបរិបូណ៌ មានបាតិមោក្ខបរិបូណ៌ សង្រួម​ក្នុង​បាតិមោក្ខ​​​សំវរៈ ចូរជាអ្នកមានអាចារៈនឹងគោចរដ៏បរិបូណ៌ ឃើញ​ភ័យ​ក្នុង​ទោស​​​​​​ត្រឹមតែបន្តិចបន្តួច សមាទានសិក្សា ក្នុងសិក្ខាបទទាំងឡាយ ។</p>
        <p><a class='ref km' id='km74' href='#km74'>៧៤</a>ម្នាលភិក្ខុទាំងឡាយ បើភិក្ខុប្រាថ្នាថា អាត្មាអញគប្បី​ជា​ទី​ស្រឡាញ់​ផង ជាទីពេញចិត្តផង ជាទីគោរពផង ជាទីសរសើរផងរបស់​ពួក​សព្រហ្មចារី ដូច្នេះ គួរធ្វើសីលឲ្យបរិបូណ៌ ប្រកបក្នុងការ​រម្ងាប់​នូ​វ​ចិ​ត្ត​ព្ធដ៏​ខាង​ក្នុង មានឈាន​​មិនសាបសូន្យ ប្រកបដោយវិបស្សនា ហើយចំរើននូវសុញ្ញាគារ​ស្ថាន ។</p>
        <p><a class='ref km' id='km75' href='#km75'>៧៥</a>ម្នាលភិក្ខុទាំងឡាយ បើភិក្ខុប្រាថ្នាថា អាត្មាអញគប្បីបានចីវរ បិណ្ឌបាត សេនាសនៈ គិលានប្បច្ចយភេសជ្ជបរិក្ខារដូច្នេះ គួរធ្វើសីលឲ្យ​បរិបូ​ណ៌​ ប្រកបក្នុងការរម្ងាប់នូវចិត្តព្ធដ៏ខាងក្នុង មានឈានមិនបានសាបសូន្យ ប្រកប​ដោយ​វិបស្សនា ហើយចំរើននូវសុញ្ញាគារស្ថាន ។</p>
        <p><a class='ref km' id='km76' href='#km76'>៧៦</a>ម្នាលភិក្ខុទាំងឡាយ បើភិក្ខុប្រាថ្នាថា អាត្មាអញប្រើប្រាស់នូវចីវរ បិណ្ឌបាត សេនាសនៈ គិលានប្បច្ចយភេសជ្ជបរិក្ខារ របស់ពួកទេវតានិង​មនុស្ស​​​ណា ការបូជាទាំងនោះ របស់ពួកទេវតានិងមនុស្សនោះ សូមឲ្យមានផលច្រើន មានអានិសង្សច្រើនដូច្នេះ គួរធ្វើសីលឲ្យបរិបូណ៌ ប្រកបក្នុងការ​រម្ងាប់​នូវ​ចិត្ត​ព្ធដ៏​​ខាងក្នុង មានឈានមិនបានសាបសូន្យ ប្រកបដោយវិបស្សនា ចំរើន​នូវ​សុញ្ញាគារស្ថាន ។</p>
        <p><a class='ref km' id='km77' href='#km77'>៧៧</a>ម្នាលភិក្ខុទាំងឡាយ បើភិក្ខុប្រាថ្នាថា ពួកញាតិនិងសាលោហិត របស់អាត្មាអញណា ដែលធ្វើមរណកាលទៅកាន់លោកខាងមុខហើយ មាន​ចិត្ត​​​ជ្រះថ្លា រលឹកឃើញ (អាត្មាអញ) ការនឹករលឹករបស់ញាតិនិងសាលោហិត​ទាំង​​​នោះ សូមឲ្យមានផលច្រើន មានអានិសង្សច្រើនដូច្នេះ គួរធ្វើសីល​ឲ្យ​បរិបូណ៌ ប្រកបក្នុងការរម្ងាប់នូវចិត្តព្ធដ៏ខាងក្នុង មានឈានមិនបានសាបសូន្យ ប្រកបដោយវិបស្សនា ចំរើននូវសុញ្ញាគារស្ថាន ។</p>
        <p><a class='ref km' id='km78' href='#km78'>៧៨</a>ម្នាលភិក្ខុទាំងឡាយ បើភិក្ខុប្រាថ្នាថា អាត្មាអញគប្បី​គ្រប​សង្កត់​នូវ​សេចក្តី​​​អផ្សុកនឹងសេចក្តីត្រេកអរ សេចក្តីអផ្សុកកុំគប្បី​គ្របសង្កត់អាត្មា​អញ​​​​ឡើយ អាត្មាអញគប្បីគ្របសង្កត់រឿយ ៗ នូវសេចក្តីអផ្សុកដែល​កើត​ឡើង​ដូច្នេះ គួរធ្វើសីលឲ្យបរិបូណ៌ ។បេ។ ចំរើននូវសុញ្ញាគារស្ថាន ។</p>
        <p><a class='ref km' id='km79' href='#km79'>៧៩</a>ម្នាលភិក្ខុទាំងឡាយ បើភិក្ខុប្រាថ្នាថា អាត្មាអញគប្បី​គ្រប​សង្កត់​នូវ​សេចក្តី​​​ខ្លាច ចំពោះអារម្មណ៍ដែលគួរស្ញើប ឯសេចក្តីខ្លាចចំពោះអារម្មណ៍ ដែល​​​​​​​​​គួរ​ស្ញើប កុំគប្បីគ្របសង្កត់អាត្មាអញឡើយ អាត្មាអញគប្បី​គ្រប​សង្កត់​រឿយ​​​ ៗ នូវសេចក្តីខ្លាច ចំពោះអារម្មណ៍ដែលគួរស្ញើប ដែលកើតឡើងដូច្នេះ គួរធ្វើសីលឲ្យបរិបូណ៌ ។បេ។ ហើយចំរើននូវសុញ្ញាគារស្ថាន ។</p>
        <p><a class='ref km' id='km80' href='#km80'>៨០</a>ម្នាលភិក្ខុទាំងឡាយ បើភិក្ខុប្រាថ្នាថា អាត្មាអញគប្បីបានតាម ប្រាថ្នា បានដោយមិនលំបាក បានដោយមិនខុសវេលាកំណត់ នូវឈានទាំង៤ ដែលកើតក្នុងចិត្តដ៏ថ្លៃថ្លា ជាគ្រឿងនៅជាសុខក្នុងបច្ចុប្បន្នដូច្នេះ គួរធ្វើសីល ឲ្យបរិបូណ៌ ។បេ។ ចំរើននូវសុញ្ញាគារស្ថាន ។</p>
        <p><a class='ref km' id='km81' href='#km81'>៨១</a>ម្នាលភិក្ខុទាំងឡាយ បើភិក្ខុប្រាថ្នាថា វិមោក្ខធម៌ដ៏ស្ងប់រម្ងាប់ ទាំងឡាយ​​ណា ជាអរូបជ្ឈាន កន្លងហួសនូវរូបាវចរជ្ឈាន សូមឲ្យអាត្មាអញ បាននូវវិមោក្ខធម៌ទាំងនោះ ដោយនាមកាយដូច្នេះ គួរធ្វើសីល​ឲ្យ​បរិបូណ៌​។បេ។ ​​ចំរើននូវសុញ្ញាគារស្ថាន ។</p>
        <p><a class='ref km' id='km82' href='#km82'>៨២</a>ម្នាលភិក្ខុទាំងឡាយ បើភិក្ខុប្រាថ្នាថា សូមឲ្យអាត្មាអញជា​សោតា​-បន្ន​​​បុគ្គល ព្រោះអស់ទៅនៃសំយោជនធម៌ ៣ ប្រការ មានកិរិយាមិនធ្លាក់​ចុះ​ជា​ធម្ម​តា ជាបុគ្គលទៀងទាត់ មានកិរិយាត្រាស់ដឹងប្រព្រឹត្តទៅខាងមុខដូច្នេះ គួរ​ធ្វើ​សីលឲ្យបរិបូណ៌ ។បេ។ ចំរើននូវសុញ្ញាគារស្ថាន ។</p>
        <p><a class='ref km' id='km83' href='#km83'>៨៣</a>ម្នាលភិក្ខុទាំងឡាយ បើភិក្ខុប្រាថ្នាថា សូមឲ្យអាត្មាអញ បានជាសកទាគាមិបុគ្គល ព្រោះអស់ទៅនៃសំយោជនធម៌ទាំងឡាយ ៣ ប្រការ ព្រោះរាគៈ ទោសៈ មោហៈស្រាលស្តើង មកកាន់លោកនេះម្តងទៀត ហើយ​ធ្វើ​នូវ​​ទី​​បំផុតនៃទុក្ខ ដូច្នេះ គួរធ្វើសីលឲ្យបរិបូណ៌ប្រកបរឿយ ៗ នូវការ​រម្ងាប់​ចិត្ត​ព្ធដ៏​​​ខាងក្នុង មានឈានមិនបានសាបសូន្យ ប្រកបដោយវិបស្សនា ចំរើននូវ​សុញ្ញាគារស្ថាន ។</p>
        <p><a class='ref km' id='km84' href='#km84'>៨៤</a>ម្នាលភិក្ខុទាំងឡាយ បើភិក្ខុប្រាថ្នាថា សូមឲ្យអាត្មាអញបាន​ជា​ឱបបាតិ​កបុគ្គល (អនាគាមី) ព្រោះអស់ទៅនៃសំយោជនធម៌ទាំងឡាយ ៥​ ប្រ​ការ​ ជាចំណែកខាងក្រោម បរិនិព្វាន ក្នុងព្រហ្មលោកនោះ មានកិរិយា​មិន​ត្រឡប់​ចាក​​​លោកនោះ ដូច្នេះ គួរធ្វើសីលឲ្យបរិបូណ៌ ។បេ។ ចំរើននូវសុញ្ញាគារស្ថាន ។</p>
        <p><a class='ref km' id='km85' href='#km85'>៨៥</a>ម្នាលភិក្ខុទាំងឡាយ បើភិក្ខុប្រាថ្នាថា សូមឲ្យអាត្មាអញបាន​នូវ​ឥទ្ធិ​-វិធញ្ញា​ណ​ច្រើនប្រការគឺ អាត្មាអញម្នាក់ឯង និម្មិតខ្លួនឲ្យបានទៅ​ជា​មនុស្ស​ច្រើន​នាក់ក៏បាន ច្រើននាក់និម្មិតខ្លួនឲ្យបានទៅជាមនុស្សម្នាក់ក៏បាន ដើរទៅ​ក្នុង​​​ទីណាក៏ចេះតែបាន ឥតមានទើសទាល់ គឺនៅក្នុងទីកំបាំងដើរទៅក្នុង​ទី​វាល​​​ក៏បាន នៅខាងក្នុងចេញទៅខាងក្រៅក៏បាន នៅខាងក្នុងជញ្ជាំងចេញទៅ​ខាង​ក្រៅ​​​ជញ្ជាំងក៏បាន នៅខាងក្នុងកំពែងចេញទៅខាងក្រៅកំពែងក៏បាន នៅខាង​ក្នុង​​ភ្នំចេញទៅខាងក្រៅភ្នំក៏បាន ឥតទើសទាល់ឡើយ ដូចជាគេដើរព្ធដ៏ទីវាល អាត្មាអញងើបមុជ ៗ ក្នុងផែនដី ដូចជាគេងើបមុជក្នុងទឹកក៏បាន អាត្មាអញ ដើរលើទឹកមិនបែកធ្លាយ ដូចជាគេដើរលើផែនដីក៏បាន អាត្មាអញគប្បី​ទៅ​ទាំង​ភ្នែនឰដ៏អាកាស ដូចជាសត្វបក្សីសកុណៈក៏បាន អាត្មាអញយកដៃ​ទៅ​ស្ទាប​អង្អែល ចាប់ពាល់ (មណ្ឌល) ព្រះចន្ទ្រនិងព្រះអាទិត្យទាំងពីរនេះ ដែលមាន​ឫទ្ធិ​ច្រើនយ៉ាងនេះ មានអានុភាពច្រើនយ៉ាងនេះក៏បាន ធ្វើអំណាចកាយឲ្យ​ប្រព្រឹត្ត​​​ទៅរហូតដល់ព្រហ្មលោកនាយក៏បាន ដូច្នេះ គួរធ្វើសីល​ឲ្យ​បរិបូណ៌ ។​ប។ ចំរើននូវសុញ្ញាគារស្ថាន ។</p>
        <p><a class='ref km' id='km86' href='#km86'>៨៦</a>ម្នាលភិក្ខុទាំងឡាយ បើភិក្ខុប្រាថ្នាថាសូមឲ្យអាត្មាអញ មាន​សោតធាតុជាទិព្វដ៏បរិសុទ្ធ កន្លងហួសនូវសោតធាតុ របស់មនុស្សធម្មតាឮ​នូវ​សំឡេង​​​ពីរប្រការ គឺសំឡេងទិព្វ ១ សំឡេងរបស់មនុស្ស ១ ដែល​ជា​សំឡេង​ឆ្ងាយ​ក៏​បានជិតក៏បាន ដូច្នេះ គួរធ្វើសីលឲ្យបរិបូណ៌ ។បេ។ ចំរើននូវ​សុញ្ញា​គារ​ស្ថាន ។</p>
        <p><a class='ref km' id='km87' href='#km87'>៨៧</a>ម្នាលភិក្ខុទាំងឡាយ បើភិក្ខុប្រាថ្នាថាសូមឲ្យអាត្មាអញ កំណត់​ដឹង​ចិត្ត​​​​របស់សត្វដទៃ បុគ្គលដទៃដោយចិត្តរបស់ខ្លួន គឺចិត្តប្រកបដោយរាគៈក្តី អាត្មាអញគប្បីដឹងច្បាស់ថា ចិត្តប្រកបដោយរាគៈ ចិត្តប្រាសចាករាគៈក្តី ក៏​អាត្មា​អញគប្បីដឹងច្បាស់ថា ចិត្តប្រាសចាករាគៈ ចិត្តប្រកបដោយទោសៈក្តី គប្បី​​​​​ដឹងច្បាស់ថា ចិត្តប្រកបដោយទោសៈ ចិត្តប្រាសចាកទោសៈក្តី គប្បី​ដឹង​ច្បាស់​​​ថាចិត្តប្រាសចាកទោសៈ ចិត្តប្រកបដោយមោហៈក្តី គប្បីដឹងច្បាស់ថា ចិត្ត​​​ប្រកបដោយមោហៈ ចិត្តប្រាសចាកមោហៈក្តី គប្បីដឹងច្បាស់ថា ចិត្ត​ប្រាស​ចាក​​មោហៈ ចិត្តរួញរាក្តី គប្បីដឹងច្បាស់ថា ចិត្តរួញរា ចិត្តរាយមាយក្តី គប្បីដឹងច្បាស់ថា ចិត្តរាយមាយ ចិត្តជាមហគ្គតៈ គឺរូបាវចរនិងអរូបាវចរក្តី គប្បីដឹងច្បាស់ថា ចិត្តជាមហគ្គតៈ ចិត្តមិនមែនជាមហគ្គតៈក្តី គប្បីដឹងច្បាស់ថា ចិត្តមិនមែនជាមហគ្គតៈ ចិត្តជាសឧត្តរៈគឺលោកិយចិត្តក្តី គប្បីដឹងច្បាស់ថា ចិត្តជាសឧត្តរៈ ចិត្តជាអនុត្តរៈគឺលោកុត្តរចិត្តក្តី គប្បីដឹងច្បាស់ថាចិត្តជាអនុត្តរៈ ចិត្តតាំងមាំក្តី គប្បីដឹងច្បាស់ថា ចិត្តតាំងមាំចិត្តមិនតាំងមាំក្តី គប្បីដឹងច្បាស់ថា ចិត្តមិនតាំងមាំ ចិត្តរួចចាកកិលេសក្តី គប្បីដឹងច្បាស់ថា ចិត្តរួចចាកកិលេស ចិត្តមិនទាន់រួចចាកកិលេសក្តី គប្បីដឹងច្បាស់ថា ចិត្តមិនទាន់រួចចាកកិលេស ដូច្នេះ គួរធ្វើសីលឲ្យបរិបូណ៌ ។បេ។ ចំរើននូវសុញ្ញាគារស្ថាន ។</p>
        <p><a class='ref km' id='km88' href='#km88'>៨៨</a>ម្នាលភិក្ខុទាំងឡាយ បើភិក្ខុប្រាថ្នាថា សូមឲ្យអាត្មាអញរលឹក​ឃើញ​​​នូវបុព្វេនិវាស (ជាតិដែលធ្លាប់អាស្រ័យនៅក្នុងកាលមុន) គឺរលឹកបាន ​១ ​ជាតិ​ខ្លះ​​ ២ ជាតិខ្លះ ៣ ជាតិខ្លះ ៤ ជាតិខ្លះ ៥​ ជាតិខ្លះ ១០ ជាតិខ្លះ ២០ ជាតិខ្លះ ៣០​ជាតិ​ខ្លះ ៤០ ជាតិខ្លះ ៥០ ជាតិខ្លះ ១០០ ជាតិខ្លះ ១.០០០ ជាតិខ្លះ ១​០០.០០០​ជាតិ​ខ្លះ សំវដ្តកប្បដ៏ច្រើនខ្លះ វិវដ្តកប្បដ៏ច្រើនខ្លះ សំវដ្តវិវដ្តកប្បដ៏ច្រើនខ្លះ ថា អាត្មាអញកើតក្នុងភពនោះ មានឈ្មោះយ៉ាងនេះ មានគោត្រយ៉ាងនេះ មាន​សម្បុរ​យ៉ាងនេះ មានអាហារយ៉ាងនេះ ទទួលសុខទុក្ខយ៉ាងនេះ មានកំណត់​អាយុ​​ប៉ុណ្ណេះ លុះអាត្មាអញច្យុតចាកអត្តភាពនោះហើយ ទៅកើតក្នុងទីនោះ លុះអាត្មាអញទៅកើតក្នុងទីនោះហើយ មានឈ្មោះយ៉ាងនេះ មានគោត្រ​យ៉ាង​នេះ​ មានសម្បុរយ៉ាងនេះ មានអាហារយ៉ាងនេះ ទទួលសុខទុក្ខយ៉ាងនេះ មានកំណត់អាយុប៉ុណ្ណេះ លុះអាត្មាអញច្យុតចាកអត្តភាពនោះហើយ ទើប​បាន​មកកើតក្នុងទីនេះ អាត្មាអញសូមឲ្យរលឹកតាមនូវជាតិ ដែលអាស្រ័យ​នៅ​ក្នុង​កាលពីមុនបានច្រើនប្រការ ព្រមទាំងអាការ ព្រមទាំងឧទ្ទេសយ៉ាងនេះ ដូច្នេះ គួរធ្វើសីលឲ្យបរិបូណ៌ ។បេ។ ចំរើននូវសុញ្ញាគារស្ថាន ។</p>
        <p><a class='ref km' id='km89' href='#km89'>៨៩</a>ម្នាលភិក្ខុទាំងឡាយ បើភិក្ខុប្រាថ្នាថា សូមឲ្យអាត្មាអញមាន​ទិព្វ​ចក្ខុ​ដ៏បរិសុទ្ធ កន្លងហួសចក្ខុរបស់មនុស្សធម្មតា ឃើញនូវសត្វទាំងឡាយដែល​ច្យុត ដែលកើតជាសត្វថោកទាប ខ្ពង់ខ្ពស់មានសម្បុរល្អ មានសម្បុរអាក្រក់មាន​​​​គតិល្អ មានគតិអាក្រក់ សូមឲ្យដឹងច្បាស់នូវពួកសត្វដែលប្រព្រឹត្តទៅ តាម​កម្ម​របស់​ខ្លួនថា អើហ្ន៎សត្វទាំងឡាយនេះ ប្រកបដោយកាយទុច្ចរិត ប្រកប​ដោយ​វចីទុច្ចរិត ប្រកបដោយមនោទុច្ចរិត ជាសត្វតិះដៀលនូវពួកព្រះអរិយៈ ជា​មិច្ឆាទិដ្ឋិប្រកាន់នូវកម្មជាមិច្ឆាទិដ្ឋិ សត្វទាំងនោះលុះបែកធ្លាយរាងកាយ បន្ទាប់​អំពី​​​​សេចក្តីស្លាប់ទៅ ក៏ទៅកាន់កំណើតតិរច្ឆាន ប្រេត អសុរកាយ នរក អើហ្ន៎ ចំណែកខាងសត្វទាំងនេះ ប្រកបដោយកាយសុចរិត ប្រកបដោយវចីសុចរិត ប្រកបដោយមនោសុចរិត ជាសត្វមិនតិះដៀលពួកព្រះអរិយៈ ជាសម្មាទិដ្ឋិ ប្រកាន់​​​​​​​នូវកម្មជាសម្មាទិដ្ឋិ សត្វទាំងនោះលុះបែកធ្លាយរាងកាយ បន្ទាប់អំពី​សេចក្តី​​​ស្លាប់ទៅ ក៏ទៅកាន់មនុស្សសុគតិនឹងឋានសួគ៌ទេវលោក អាត្មាអញ សូមឲ្យមានទិព្វចក្ខុដ៏បរិសុទ្ធ កន្លងហួសចក្ខុរបស់មនុស្សធម្មតា ឃើញនូវ​សត្វ​ទាំង​ឡាយដែលច្យុតដែលកើត ថោកទាប ខ្ពង់ខ្ពស់ មានសម្បុរល្អ មានសម្បុរ​អាក្រក់ មានគតិល្អ មានគតិអាក្រក់ (មួយទៀត) អាត្មាអញសូមឲ្យ​ដឹង​ច្បាស់​នូវ​សត្វទាំងឡាយ ដែលប្រព្រឹត្តទៅតាមកម្មរបស់ខ្លួន ដោយប្រការយ៉ាងនេះ ដូច្នេះ គួរធ្វើសីលឲ្យបរិបូណ៌ប្រកបរឿយ ៗ ក្នុងការរម្ងាប់នូវចិត្តឰដ៏ខាងក្នុង មានឈានមិនបានសាបសូន្យ ប្រកបដោយវិបស្សនា ចំរើននូវសុញ្ញាគារស្ថាន ។</p>
        <p><a class='ref km' id='km90' href='#km90'>៩០</a>ម្នាលភិក្ខុទាំងឡាយ បើភិក្ខុប្រាថ្នាថា សូមឲ្យអាត្មាអញបាន​ធ្វើ​ឲ្យ​ជាក់​ច្បាស់នូវចេតោវិមុត្តិនិងបញ្ញាវិមុត្តិ មិនមានអាសវៈ ព្រោះ​អស់​ទៅ​នៃ​អាសវធម៌​​​​​​ទាំងឡាយ ដោយប្រាជ្ញារបស់ខ្លួន ដោយខ្លួនឯងក្នុងបច្ចុប្បន្នចូល​ទៅ​​​សម្រេចសម្រាន្តនៅ ដោយឥរិយាបថទាំង ៤ ដូច្នេះ គួរធ្វើសីលឲ្យបរិបូណ៌ ប្រកបរឿយ ៗ ក្នុងការរម្ងាប់នូវចិត្តឰដ៏ខាងក្នុង មានឈានមិនបានសាបសូន្យ ប្រកបដោយវិបស្សនា ចំរើននូវសុញ្ញាគារស្ថាន ។ ម្នាលភិក្ខុទាំងឡាយ អ្នក​ទាំងឡាយចូរជាអ្នកមានសីលបរិបូណ៌ មានបាតិមោក្ខបរិបូណ៌ ចូរសង្រួម​ក្នុង​បាតិមោក្ខសំវរៈ បរិបូណ៌ដោយអាចារនិងគោចរ ជាអ្នកឃើញភ័យ​ក្នុង​ទោស​ទាំងឡាយ ត្រឹមតែបន្តិចបន្តួចចូរសមាទានសិក្សា ក្នុងសិក្ខាបទទាំងឡាយ ។ ពាក្យណាដែលតថាគតបានពោលហើយ (ក្នុងកាលមុន) ពាក្យដែល​តថាគត​ពោល​នេះព្រោះអាស្រ័យយកពាក្យនុ៎ះឯង ដោយប្រការដូច្នេះ ។ លុះព្រះ​មាន​ព្រះ​ភាគទ្រង់សម្តែងសូត្រនេះចប់ហើយ ពួកភិក្ខុទាំងនោះ ក៏មានចិត្តត្រេកអរ រីករាយនឹងភាសិតរបស់ព្រះមានព្រះភាគ ដោយក្រៃលែង ។</p>
        <p>ចប់ អាកង្ខេយ្យសូត្រ ទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>