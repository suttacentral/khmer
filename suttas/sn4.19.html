<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.19' lang='km'>
        <header>
            <ul>
            </ul>
            <h1>កស្សកសូត្រ ទី ៩</h1>
        </header>
        <p><a class='ref km' id='km474' href='#km474'>៤៧៤</a>សាវត្ថីនិទាន ។ សម័យនោះឯង ព្រះមានព្រះភាគ ទ្រង់ពន្យល់ពួកភិក្ខុ ឲ្យ​យល់ជាក់ ឲ្យកាន់តាម ឲ្យកើតសេចក្ដីខ្មីឃ្មាត ឲ្យរីករាយដោយធម្មីកថា ដែលប្រកប​ព្រម​​ដោយព្រះនិព្វាន ។ ភិក្ខុទាំងនោះ ក៏ធ្វើឲ្យជាប្រយោជន៍ ធ្វើទុកក្នុងចិត្ត ប្រមូលមក​នូវចិត្តទាំងពួង មានសោតប្រសាទផ្ទៀងប្រុងស្ដាប់ធម៌ ។​ គ្រានោះឯង មារមានចិត្តបាប មានសេចក្ដីត្រិះរិះ យ៉ាងនេះថា សមណគោតមនេះឯង ​​ពន្យល់ភិក្ខុទាំងឡាយ​ ដោយ​ធម្មីកថា​ដែលប្រកបដោយព្រះនិព្វាន ។ បេ ។ បើដូច្នេះ គួរអញចូលទៅ​រកព្រះ​សមណគោតម​​នោះ ដើម្បីធ្វើបញ្ញាចក្ខុឲ្យវិនាស ។</p>
        <p><a class='ref km' id='km475' href='#km475'>៤៧៥</a>គ្រានោះឯង​ មារមានចិត្តបាប និម្មិតខ្លួនឲ្យមានភេទដូចជាអ្នកភ្ជួររាស់ លីនង្គលយ៉ាងធំ កាន់ដងជន្លួញយ៉ាងវែង មានសក់កន្រ្ទើង ស្លៀកសំពត់ធ្មៃ មានជើងប្រឡាក់ភក់ ដើរចូលទៅរកព្រះមានព្រះភាគ លុះចូលទៅដល់ហើយ ក៏សួរព្រះមាន​ព្រះ​ភាគដូច្នេះថា បពិត្រសមណៈ ព្រះអង្គបានឃើញគោផងទេ ។ ព្រះអង្គត្រាស់តបថា ចុះ​អ្នក​​ឯង ត្រូវការអ្វីដោយគោ ។ មារសួរថា បពិត្រសមណៈ ភ្នែករបស់ខ្ញុំ រូបរបស់ខ្ញុំ ចក្ខុ​សម្ផ័ស្សនិងវិញ្ញាណាយតនៈរបស់ខ្ញុំ បពិត្រសមណៈ ព្រះអង្គទៅក្នុងទីណា ទើបរួចចាក​វិស័យរបស់ខ្ញុំ បពិត្រសមណៈ ត្រចៀករបស់ខ្ញុំ សំឡេងរបស់ខ្ញុំ ។ បេ ។​​ បពិត្រសមណៈ ច្រមុះរបស់ខ្ញុំ ក្លិន របស់ខ្ញុំ ។ បេ ។​​ បពិត្រសមណៈ អណ្ដាតរបស់ខ្ញុំ រសរបស់ខ្ញុំ ។ បេ ។​​ បពិត្រសមណៈ កាយរបស់ខ្ញុំ ផោដ្ឋព្វៈរបស់ខ្ញុំ ។ បេ ។​​ បពិត្រសមណៈ ចិត្តរបស់ខ្ញុំ ធម្មារម្មណ៍របស់ខ្ញុំ មនោសម្ផ័ស្សនិងវិញ្ញាណាយតនៈរបស់ខ្ញុំ បពិត្រសមណៈ ព្រះអង្គ​ទៅ​​ក្នុងទីណា ទើបរួចចាក វិស័យរបស់ខ្ញុំ ។</p>
        <p><a class='ref km' id='km476' href='#km476'>៤៧៦</a>ព្រះអង្គត្រាស់ថា ម្នាលមារ ភ្នែករបស់អ្នក រូបរបស់អ្នក ចក្ខុ-សម្ផ័ស្ស និងវិញ្ញាណាយតនៈ របស់អ្នកពិតមែន ម្នាលមារ តែថា ចក្ខុមិនមាន រូបមិនមាន ចក្ខុសម្ផ័ស្ស និងវិញ្ញាណាយតនៈមិនមាន ក្នុងទីណា ម្នាលមារ ក្នុងទីនោះ មិនមែនជាគតិរបស់អ្នកឯងឡើយ ម្នាលមារ ត្រចៀករបស់អ្នក សំឡេងរបស់អ្នក សោតសម្ផ័ស្ស និងវិញ្ញាណាយតនៈរបស់អ្នកពិតមែន ម្នាលមារ តែថា ត្រចៀកមិនមាន សំឡេងមិនមានសោត សម្ផ័ស្ស និងវិញ្ញាណាយតនៈមិនមាន ក្នុងទីណា ម្នាលមារ ក្នុងទីនោះ មិនមែនជាគតិរបស់ អ្នក​ឯង​ឡើយ ម្នាលមារ ច្រមុះរបស់អ្នក ក្លិនរបស់អ្នក ឃានសម្ផ័ស្សនិងវិញ្ញាណាយតនៈ របស់​​អ្នកពិតមែន ម្នាលមារ តែថា ច្រមុះមិនមាន ក្លិនមិនមាន ឃានសម្ផ័ស្សនិងវិញ្ញា ណាយតនៈមិនមាន ក្នុងទីណា ម្នាលមារ ក្នុងទីនោះ មិនមែនជាគតិរបស់អ្នកឯងឡើយ ម្នាលមារ អណ្ដាតរបស់អ្នក រសរបស់អ្នក ជិវ្ហាសម្ផ័ស្ស និងវិញ្ញាណាយតនៈ ​របស់អ្នក​ពិតមែន ។ បេ ។ ម្នាលមារ​ កាយរបស់អ្នក ផ្សព្វរបស់អ្នក កាយសម្ផ័ស្សនិង​វិញ្ញាណាយតនៈ របស់អ្នកពិតមែន ។ បេ ។ ម្នាលមារ​ ចិត្តរបស់អ្នក ធម្មារម្មណ៍​របស់​អ្នក មនោសម្ផ័ស្ស និងវិញ្ញាណាយតនៈ របស់អ្នកពិតមែន ម្នាលមារ តែថាចិត្តមិនមាន ធម្មារម្មណ៍មិនមាន មនោសម្ផ័ស្សនិងវិញ្ញាណាយតនៈមិនមានក្នុងទីណា ម្នាលមារ ក្នុងទីនោះ មិនមែនជាគតិ របស់អ្នកទេ ។</p>
        <p><a class='ref km' id='km477' href='#km477'>៤៧៧</a>មារពោលតប​ ជនទាំងឡាយណា តែងពោលនូវរបស់ណាថា នេះ របស់អញដូច្នេះក្ដី ពោលថា អញដូច្នេះក្ដី បើព្រះទ័យរបស់ព្រះអង្គ មានក្នុងរបស់នុ៎ះ នៃជនទាំងនោះដែរ បពិត្រសមណៈ ព្រះអង្គមិនរួចចាកវិស័យ របស់ខ្ញុំឡើយ ។</p>
        <p><a class='ref km' id='km478' href='#km478'>៤៧៨</a>ព្រះសម្ពុទ្ធត្រាស់ថា ពួកជនពោលដៅយករបស់ណា របស់នោះ មិនមានដល់តថាគតទេ ពួកជនណាពោលថា​ (អញដូច្នេះ) ពួកជននោះ មិន​ដូច តថាគតទេ​ ម្នាលមារ អ្នកឯងចូរដឹងយ៉ាងនេះចុះ អ្នកឯងមិនឃើញ ផ្លូវតថាគតទេ​ ។ </p>
        <p>គ្រានោះឯង មារមានចិត្តបាប ។ បេ ។ ក៏បាត់ចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>