<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn15' lang='km'>
        <header>
            <ul>
            </ul>
            <h1>មហានិទានសូត្រ ទី ២</h1>
        </header>
        <p><a class='ref km' id='km57' href='#km57'>៥៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ជាម្ចាស់​ ទ្រង់ប្រថាប់នៅក្នុងកម្មាសទ្ធម្មនិគម​ របស់អ្នកកុរុ ក្នុងកុរុជនបទ ។​ លំដាប់នោះ ព្រះអានន្ទមានអាយុ ចូលទៅគាល់ព្រះមានព្រះភាគ លុះចូល ទៅល់ហើយ​ ក៏ថ្វាយបង្គំព្រះមានព្រះភាគ ហើយអង្គុយក្នុងទីដ៏សមគួរ ។ លុះព្រះអានន្ទមានអាយុ អង្គុយក្នុងទីដ៏សមគួរហើយ ទើបក្រាបទូលព្រះ មានព្រះភាគដូច្នេះថា​ បពិត្រព្រះអង្គដ៏ចម្រើន អស្ចារ្យណាស់ បពិត្រព្រះ អង្គដ៏ចម្រើន ចម្លែកណាស់ បពិត្រព្រះអង្គដ៏ចម្រើន ព្រោះបដិច្ចសមុប្បាទ នេះជ្រៅហួសប្រមាណផង បា្រកដជាជ្រៅផង ទោះបីមានជម្រៅប៉ុណ្ណោះ ក៏គង់តែបា្រកដដល់ខ្ញុំព្រះអង្គ ថាហាក់ដូចជារាក់ក្រៃពេក ។ ព្រះអង្គត្រាស់ ថា ម្នាលអានន្ទ អ្នកកុំពោលយ៉ាងនេះឡើយ ម្នាលអានន្ទ អ្នកកុំពោលយ៉ាង នេះឡើយ បដិច្ចសមុប្បាទនេះជ្រៅផង បា្រកដជាជ្រៅផង ។ ម្នាលអានន្ទ ព្រោះមិនបានត្រាស់ដឹង ព្រោះមិនបានចាក់ធ្លុះនូវធម៌នុ៎ះឯង ទើបពួកសត្វ នេះកើតទៅជាស្មុគស្មាញ ដូចជាតម្បាញ (ដែលកណ្តុរកាត់) ដូចជាអំបោះ ត្រូវទឹកបាយរបស់ជាងតម្បាញ ឬដូចជា សំបុកសត្វស្លាប ដូចធាងស្មៅ យាប្លង និងស្មៅដំណេកទន្សាយដែលជំពាក់គ្នាយ៉ាងនេះ ទើបមិនកន្លងនូវ អបាយ ទុគ្គតិ វិនិបាត និងសង្សារបាន ។ ម្នាលអានន្ទ កាលបើមានគេសួរថា ជរានិងមរណៈកើតមាន ព្រោះធម៌នេះមានដែរឬ គប្បីឆ្លើយតបថា មាន ។ បើគេសួរទៀតថា​ ជរានិងមរណៈកើតមានព្រោះអ្វីជាបច្ច័យ គប្បីប្រាប់គេថា ជរានិងមរណៈ កើតមានព្រោះជាតិជាបច្ច័យ ។ ម្នាលអានន្ទ ការបើមានគេ សួរថា ជាតិកើតមានព្រោះធម៌នេះជាបច្ច័យមានដែរឬ គប្បីបា្រប់គេថា មាន ។ បើគេសួរទៀតថា ជាតិកើតមានព្រោះអ្វីជាបច្ច័យ គប្បីប្រាប់គេថា ជាតិកើត មាន ព្រោះភពជាបច្ច័យ ។ ម្នាលអានន្ទ បើមានគេសួរថា ភពកើតមានព្រោះ ធម៌នេះជាបច្ច័យមានដែរឬ គប្បីប្រាប់ គេថាមាន ។ បើគេសួរទៀតថា ភព កើតមានព្រោះអ្វីជាបច្ច័យ គប្បីប្រាប់គេថា ភព កើតមានព្រោះឧបាទានជា បច្ច័យ ។ ម្នាលអានន្ទ បើមានគេសួរថា ឧបាទានកើតមាន ព្រោះធម៌នេះជា បច្ច័យមានដែរឬ គប្បីបា្រប់គេថាមាន ។ បើគេសួរទៀតថា ឧបាទាន កើត មានព្រោះអ្វីជាបច្ច័យ គប្បីបា្រប់គេថា ឧបាទានកើតមាន ព្រោះតណ្ហាជា បច្ច័យ ។ មា្នលអានន្ទ បើមានគេសួរថា តណ្ហាកើតមានព្រោះធម៌នេះជា បច្ច័យ មានដែរឬ គប្បីបា្រប់គេថា មាន ។ បើគេសួរទៀតថា តណ្ហាកើតមាន ព្រោះអ្វីជាបច្ច័យ ​គប្បីបា្រប់ថា តណ្ហាកើតមានព្រោះវេទនាជាបច្ច័យ ។ ម្នាលអានន្ទ បើគេសួរថា វេទនាកើតមាន ព្រោះធម៌នេះជាបច្ច័យ មានដែរឬ គប្បីបា្រប់គេថា មាន ។ បើគេសួរថាទៀតថា វេទនា កើតមានព្រោះអ្វីជា បច្ច័យ គប្បីបា្រប់គេថា វេទនាកើតមាន ព្រោះផស្សៈជាបច្ច័យ ។ ម្នាលអានន្ទ បើមានគេសួរថា ផស្សៈកើតមានព្រោះធម៌នេះជាបច្ច័យ មានដែរឬគប្បី បា្រប់គេថា មាន ។​ បើគេទៀតសួរថា ផស្សៈកើតមានព្រោះអ្វីជាបច្ច័យ គប្បីប្រាប់គេ ថា ផស្សៈកើតមានព្រោះនាមរូបជាបច្ច័យ ។ ម្នាលអានន្ទ បើ មានគេសួរថា នាមរូប កើតមានព្រោះធម៌នេះជាបច្ច័យ មានដែរឬ គប្បី បា្រប់គេថា មាន ។ បើគេសួរទៀតថា នាមរូបកើតមានព្រោះអ្វីជាបច្ច័យ គប្បី ប្រាប់គេថា នាមរូបកើតមានព្រោះ វិញ្ញាណជា បច្ច័យ ។ មា្នលអានន្ទ បើ មានគេសួរថា វិញ្ញាណកើតមានព្រោះធម៌នេះជាបច្ច័យ មាន ដែរឬ គប្បី បា្រប់គេថា មាន ។ បើគេសួរទៀតថា វិញ្ញាណកើតមាន ព្រោះអ្វីជាបច្ច័យ គប្បីបា្រប់គេថា វិញ្ញាណកើតមានព្រោះនាមរូបជាបច្ច័យ ។ ម្នាលអានន្ទ វិញ្ញាណកើត មាន ព្រោះនាមរូបជាបច្ច័យ នាមរូបកើតមាន ព្រោះវិញ្ញាណ ជាបច្ច័យ ផស្សៈ​កើតមាន ព្រោះនាមរូបជាបច្ច័យ វេទនាកើតមាន ព្រោះ ផស្សៈជាបច្ច័យ តណ្ហាកើតមាន ព្រោះវេទនាជាបច្ច័យ ឧបាទានកើតមាន ព្រោះតណ្ហាជាបច្ច័យ ភពកើតមាន ព្រោះឧបាទាន ជាបច្ច័យ ជាតិកើតមាន ព្រោះភពជាបច្ច័យ ជរាមរណៈកើតមាន ព្រោះជាតិជាបច្ច័យ សេចក្តីសោក សេចក្តីខ្សឹកខ្សួល សេចក្តីលំបាកកាយ លំបាកចិត្ត និងសេចក្តីចង្អៀតចង្អល់ ចិត្តក៏កើតមានព្រម ដោយប្រការដូច្នេះឯង ។ កងទុក្ខទាំងអស់នេះ រមែង កើតឡើងយ៉ាងនេះ ។</p>
        <p><a class='ref km' id='km58' href='#km58'>៥៨</a>ពាក្យថា ជរានឹងមរណៈកើតមាន ព្រោះជាតិជាបច្ច័យនេះ ពិត ជាតថាគតសំដែងហើយ ដោយប្រការដូច្នេះឯង ។ ម្នាលអានន្ទ ព្រោះហេតុ នោះ ពាក្យនុ៎ះ បណ្ឌិតត្រូវដឹងតាមទំនង ដែលជរាមរណៈកើតមាន ព្រោះ ជាតិជាបច្ច័យនេះចុះ ។ ម្នាលអានន្ទ សេចក្តីពិតថា បើជាតិមិនមានដល់សត្វ ណាមួយ ក្នុងភពណា ៗ ដោយ អាការទាំងពួង ដោយសភាវៈទាំងពួង ហើយ គឺថា ជាតិមិនមាន ដល់ពួកទេវតា ដើម្បីភាវៈជាទេវតាក្តី ដល់ពួក គន្ធព្វក្តី ដើម្បីភាវៈជាគន្ធព្វក្តី ដល់ពួកយក្ស ដើម្បីភាវៈជាយក្សក្តី ដល់ពួក ភូត ដើម្បីភាវៈជាភូតក្តី ដល់ពួកមនុស្ស ដើម្បីភាវៈជាមនុស្សក្តី ដល់ពួកសត្វ ជើងបួន ដើម្បីភាវៈជាសត្វជើងបួនក្តី ដល់ពួកសត្វស្លាប ដើម្បីភាវៈជាសត្វ ស្លាបក្តី ដល់ពួកសត្វលូនវារ ដើម្បីភា​វៈជាសត្វលូនវារក្តី ។ ម្នាលអានន្ទ ជាតិ មិនមាន ដល់សត្វនោះៗ ដោយប្រការដូច្នេះឯង ។ កាលបើជាតិមិនមាន ដោយប្រការទាំងពួង ព្រោះជាតិរលត់ហើយ បើដូច្នេះ តើជរាមរណៈគប្បី មានបា្រកដដែរឬ ។ ព្រះអានន្ទ ក្រាបទូលថា បពិត្រព្រះអង្គដ៏ចម្រើន ហេតុ នុ៎ះមិនមានទេ ។ ព្រះអង្គត្រាស់ថា ម្នាលអានន្ទ ព្រោះហេតុដូច្នោះឯង ជាតិ នេះទើបជាហេតុ ជានិទាន ជាសមុទ័យ ជាបច្ច័យ នៃជរាមរណៈ ។ ពាក្យថា​ជាតិកើតមាន ព្រោះភពជាបច្ច័យនេះ បា្រកដជាតថាគតសំដែង ហើយ ដោយប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះ បណ្ឌិតត្រូវ ដឹងតាមទំនង ដែលជាតិកើតមាន ព្រោះភពជាបច្ច័យនេះចុះ ។ ម្នាលអានន្ទ សេចក្តីពិតថា បើភពមិនមានហើយដល់សត្វណាមួយក្នុងភពណា ៗ ដោយ អាការទាំងពួង ដោយសភាវៈទាំងពួង គឺ កាមភព ១ រូបភព ១ អរូបភព ១ ។ កាលបើភពមិនមានដោយ ប្រការទាំងពួងព្រោះភពរលត់ហើយ បើដូច្នេះ តើជាតិគប្បីមានបា្រកដដែរ ឬ ។ បពិត្រព្រះអង្គដ៏ចម្រើន ហេតុនុ៎ះ មិនមាន ទេ ។ ម្នាលអានន្ទ ព្រោះហេតុដូច្នោះឯង ភពនេះទើប ជាហេតុ ជានិទាន ជាសមុទ័យ ជាបច្ច័យនៃជាតិ ។ ពាក្យថា ភពកើតមានព្រោះឧបាទាន ជា បច្ច័យ នេះបា្រកដជាតថាគតសំដែងហើយ ដោយប្រការដូច្នេះ ។ ម្នាល អានន្ទ ព្រោះហេតុនោះ ពាក្យនុ៎ះ បណ្ឌិតត្រូវដឹងតាមទំនងដែលភពកើត មាន ព្រោះឧបាទានជាបច្ច័យ នេះចុះ ។ ម្នាលអានន្ទ សេចក្តីពិតថា បើ ឧបាទាន មិនមានហើយ ដល់សត្វណាមួយក្នុងភពណា ៗ ដោយអាការ ទាំងពួង ដោយសភាវៈទាំងពួង គឺកាមុបាទាន ១ ទិដ្ធុបាទាន ១ សីលព្វតុ-បាទាន ១ អត្តវាទុបាទាន ១ ។ កាលបើឧបាទាន មិនមានដោយប្រការ ទាំងពួង ព្រោះឧបាទានរលត់ហើយ បើដូច្នោះ តើភពគប្បីមានប្រាកដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុ ដូច្នោះឯង ឧបាទាននេះទើបជាហេតុ ជានិទាន ជាសមុទ័យ ជាបច្ច័យនៃភព ។ ពាក្យថា ឧបាទានកើតមាន ព្រោះតណ្ហាជាបច្ច័យ នេះប្រាកដជាតថាគត សំដែងហើយ ដោយប្រការដូច្នោះ ។ ម្នាលអានន្ទ ព្រោះហេតុនោះ ពាក្យនុ៎ះ បណ្ឌិតត្រូវដឹងតាមទំនងដែលឧបាទានកើតមាន ព្រោះ តណ្ហាជាបច្ច័យនេះ ចុះ ។ ម្នាលអានន្ទ សេចក្តីពិតថា បើតណ្ហាមិនមានហើយ ដល់សត្វណា មួយ ក្នុងភពណា ៗ ដោយអាការទាំងពួង ដោយសភាវៈទាំងពួង គឺរូប-តណ្ហា ១ សទ្ទតណ្ហា ១ គន្ធតណ្ហា ១ រសតណ្ហា ១ ផោដ្ឋព្វតណ្ហា ១ ធម្ម-តណ្ហា ១ ។ កាលបើ តណ្ហា មិនមានដោយប្រការទាំងពួង ព្រោះតណ្ហា រលត់ហើយ បើដូច្នោះ តើឧបាទាន គប្បីមានប្រាកដដែរឬ ។ បពិត្រព្រះអង្គ ដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុដូច្នោះឯង តណ្ហា នេះទើបជាហេតុ ជានិទាន ជាសមុទ៍យ ជាបច្ច័យនៃ ឧបាទាន ។ ពាក្យថា តណ្ហាកើតមាន ព្រោះវេទនាជាបច្ច័យ នេះប្រាកដជាតថាគត សំដែងហើយ ដោយប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះបណ្ឌិតត្រូវ ដឹង តាមទំនងដែលតណ្ហាកើតមាន ព្រោះវេទនាជាបច្ច័យនេះចុះ ។ ម្នាលអានន្ទ សេចក្តីពិតថា បើវេទនាមិនមានហើយ ដល់សត្វណាមួយក្នុងភពណា ៗ ដោយអាការទាំងពួង ដោយសភាវៈទាំងពួង គឺវេទនាកើតអំពីចក្ខុសម្ផ័ស្ស ១ វេទនាកើតអំពីសោតសម្ផ័ស្ស ១ វេទនាកើតអំពីឃានសម្ផ័ស្ស ១ វេទនាកើត អំពីជិវ្ហាសម្ផ័ស្ស ១ វេទនាកើតអំពីកាយសម្ផ័ស្ស ១ វេទនាកើតអំពីមនោ-សម្ផ័ស្ស ១ ។ កាលបើវេទនាមិនមាន ដោយប្រការទាំងពួង ព្រោះវេទនា រលត់ហើយ បើដូច្នោះតើតណ្ហាគប្បីមានប្រាកដដែរឬ ។ បពិត្រព្រះអង្គដ៏ ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុដូច្នោះឯង វេទនា នេះ ទើបជាហេតុ ជានិទាន ជាសមុទ័យ ជាបច្ច័យនៃតណ្ហា ។</p>
        <p><a class='ref km' id='km59' href='#km59'>៥៩</a>ម្នាលអានន្ទ តណ្ហាកើតមាន ព្រោះអាស្រ័យវេទនា ការស្វែងរក កើតមាន ព្រោះអាស្រ័យតណ្ហា​​ លាភកើតមានព្រោះអាស្រ័យការស្វែងរក វិនិច្ឆ័យគឺសេចក្តីត្រិះរិះកើតមានព្រោះអាស្រ័យលាភ ឆន្ទរាគគឺសេចក្តីប្រាថ្នា និងតម្រេកកើត មានព្រោះអាស្រ័យវិនិច្ឆ័យ សេចក្តីចូលចិត្តមាំកើតមាន ព្រោះអាស្រ័យឆន្ទរាគ សេចក្តីហួងហែងកើតមាន ព្រោះអាស្រ័យសេចក្តី ប្រកាន់មាំ សេចក្តីកំណាញ់កើត មានព្រោះអាស្រ័យសេចក្តីហួងហែង ការ រក្សាមាំកើតមាន ព្រោះអាស្រ័យសេចក្តីកំណាញ់ អកុសលធម៌ ដ៏លាមកជា ច្រើន គឺការកាន់ដំបង កាន់គ្រឿងសស្រ្តាវុធ ការឈ្លោះទាស់ទែងវិវាទ ពាក្យ ថា ឯងមឹង ពាក្យញុះញង់ ពាក្យកុហកកើតមានព្រោះ អាស្រ័យការរក្សាមាំ គឺថា មានការរក្សាមាំ ជាហេតុ ពាក្យនេះប្រាកដជាតថាគត សំដែងហើយ ដោយប្រការដូច្នោះ ។ ម្នាលអានន្ទ ព្រោះហេតុនោះ ពាក្យនុ៎ះបណ្ឌិតគួរ ដឹង តាមទំនងដែលអកុសលធម៌ ដ៏លាមកជាច្រើន គឺការកាន់ដំបង កាន់គ្រឿង សស្ត្រាវុធ ការឈ្លោះទាស់ទែងវិវាទ ពាក្យថា ឯងមឹង ពាក្យញុះញង់ ពាក្យ កុហក រមែងកើតមានព្រោះការរក្សាមាំជាហេតុនេះចុះ ។ ម្នាលអានន្ទ សេចក្តីពិតថា បើការរក្សាមាំមិនមានហើយ ដល់សត្វណាមួយ ក្នុងភពណាៗ ដោយអាការទាំងពួង ដោយសភាវៈទាំងពួង ។ កាលបើការរក្សាមាំ មិនមាន ដោយប្រការទាំងពួង ព្រោះការរក្សាមាំរលត់ហើយ បើដូច្នោះ តើអកុសល-ធម៌ដ៏លាមកជាច្រើន គឺការកាន់ដំបង កាន់គ្រឿងសស្រ្តាវុធ ការឈ្លោះ ទាស់ ទែង វិវាទ ពាក្យថា ឯងមឹង ពាក្យញុះញង់ ពាក្យកុហក គប្បីកើតមានដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុ ដូច្នោះ ការរក្សាមាំនេះ ទើបជាហេតុ ជានិទាន ជាសមុទ័យ ជាបច្ច័យនៃ កិរិយាកើតមាននៃអកុសលធម៌ ដ៏លាមកជាច្រើន គឺការកាន់ដំបង កាន់ គ្រឿងសស្ត្រាវុធ ការឈ្លោះ ទាស់ទែង វិវាទ ពាក្យថា ឯងមឹង ពាក្យញុះញង់ ពាក្យកុហក ។ ពាក្យថា ការរក្សាមាំ កើតមានព្រោះអាស្រ័យសេចក្តី កំណាញ់នេះ ប្រាកដជាតថាគតសំដែងហើយ ដោយប្រការដូច្នេះ ។ ម្នាល អានន្ទ ព្រោះហេតុនោះ ពាក្យនុ៎ះបណ្ឌិតគួរដឹងតាមទំនងដែលការរក្សាមាំ កើតមាន ព្រោះអាស្រ័យសេចក្តី កំណាញ់នេះចុះ ។ ម្នាលអានន្ទ សេចក្តី ពិតថា បើសេចក្តីកំណាញ់មិនមានហើយដល់ សត្វណាមួយក្នុងភពណា ៗ ដោយអាការទាំងពួង ដោយសភាវៈទាំងពួង ។ កាលបើសេចក្តីកំណាញ់ មិនមានដោយប្រការទាំងពួង ព្រោះសេចក្តីកំណាញ់រលត់ហើយ បើដូច្នោះ តើការរក្សាមាំ គប្បីមានប្រាកដដែរឬ ។ បពិត្រព្រះអង្គដ៏ចម្រើន ហេតុនុ៎ះមិន មានទេ ។ ម្នាលអានន្ទ ព្រោះហេតុដូច្នោះឯង សេចក្តីកំណាញ់នេះ ទើប ជាហេតុ ជានិទាន ជាសមុទ័យ ជាបច្ច័យនៃការរក្សាមាំ ។ ពាក្យថា​ សេចក្តី កំណាញ់កើតមាន ព្រោះអាស្រ័យការហួងហែងនេះ ប្រាកដជាតថាគត សំដែងហើយដោយប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះ បណ្ឌិតគួរដឹងតាមទំនង ដែលសេចក្តីកំណាញ់ កើតមាន ព្រោះអាស្រ័យ ការហួងហែងនេះចុះ ។ ម្នាលអានន្ទ សេចក្តីពិតថា បើការហួងហែងមិន មានហើយដល់សត្វណាមួយ ក្នុងភពណា ៗ ដោយអាការទាំងពួង ដោយ សភាវៈទាំងពួងទេ ។ កាលបើការហួងហែងមិនមានដោយប្រការទាំងពួង ព្រោះ ការហួងហែងរលត់ហើយ បើដូច្នេះ តើសេចក្តីកំណាញ់គប្បីមាន បា្រកដដែរឬ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុដូច្នោះឯង ការហួងហែង នេះទើបជាហេតុ ជានិទាន ជា សមុទ័យ​ ជាបច្ច័យនៃសេចក្តីកំណាញ់ ។ ពាក្យថា សេចក្តីហួងហែងកើត មាន​ ព្រោះអាស្រ័យសេចក្តីប្រកាន់មាំនេះ បា្រកដជាតថាគត សំដែងហើយ ដោយប្រការដូច្នេះ ។ ម្នាលអានន្ទ ព្រោះហេតុនោះពាក្យនុ៎ះបណ្ឌិតគួរដឹង តាមទំនង ដែលការហួងហែងកើតមាន ព្រោះអាស្រ័យសេចក្តីប្រកាន់មាំនេះ ចុះ ។ ម្នាលអានន្ទ សេចក្តីពិតថា បើសេចក្តីប្រកាន់មាំមិនមានហើយដល់ សត្វណាមួយ ក្នុងភពណា ៗ ដោយអាការទាំងពួង ដោយសភាវៈទាំងពួង ។ កាលបើសេចក្តីប្រកាន់មាំ មិនមានដោយប្រការទាំងពួង ព្រោះសេចក្តី ប្រកាន់មាំរលត់ហើយ បើដូច្នេះ តើការហួងហែងគប្បីមានបា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះ មិនមានទេ ។ ម្នាលអានន្ទ ព្រោះហេតុ ដូច្នោះឯង សេចក្តីប្រកាន់មាំនេះ ទើបជាហេតុ ជានិទាន ជាសមុទ័យ​ ជា បច្ច័យនៃការហួងហែង ។ ពាក្យថាសេចក្តីប្រកាន់មាំកើតមាន ព្រោះ អាស្រ័យឆន្ទរាគនេះ ប្រាកដជា តថាគតសម្តែងហើយ ដោយប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះបណ្ឌិតគួរដឹងតាមទំនង ដែលសេចក្តី ប្រកាន់មាំកើតមាន ព្រោះអាស្រ័យឆន្ទរាគនេះចុះ ។ ម្នាលអានន្ទ សេចក្តី ពិតថា បើឆន្ទរាគមិនមាន ហើយដល់សត្វណាមួយក្នុងភពណាៗ ដោយ អាការទាំងពួង ដោយសភាវៈទាំងពួង ។ កាលបើឆន្ទរាគ មិនមានដោយ ប្រការទាំងពួង ព្រោះឆន្ទរាគរលត់ហើយ បើដូច្នេះ តើសេចក្តីប្រកាន់មាំ គប្បីមានបា្រកដដែរឬ ។ បពិត្រព្រះអង្គដ៏ចម្រើន ​ហេតុនុ៎ះមិនមានទេ ។ ម្នាលអានន្ទ​ ព្រោះហេតុដូច្នោះឯង ឆន្ទរាគនេះទើបជាហេតុ ជានិទាន ជាសមុទ័យ ជាបច្ច័យនៃសេចក្តីប្រកាន់មាំ ។ ពាក្យថា ឆន្ទរាគកើតមាន ព្រោះអាស្រ័យការវិនិច្ឆ័យ នេះបា្រកដជា តថាគតសំដែងហើយ ដោយ ប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះ បណ្ឌិតត្រូវដឹងតាម ទំនង ដែលឆន្ទរាគកើតមាន ព្រោះអាស្រ័យការ វិនិច្ឆ័យនេះចុះ ។ ម្នាល អានន្ទ សេចក្តីពិតថា បើការវិនិច្ឆ័យមិនមានហើយ ដល់សត្វណាមួយ ក្នុង ភពណាៗ ដោយអាការទាំងពួង ដោយសភាវៈទាំងពួង ។ កាលបើការ វិនិច្ឆ័យមិនមានដោយប្រការទាំងពួង ព្រោះការវិនិច្ឆ័យរលត់ហើយ បើដូច្នេះ តើឆន្ទរាគ គប្បីមានបា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះមិន មានទេ ។ ម្នាលអានន្ទ ព្រោះហេតុដូច្នេះឯង ការវិនិច្ឆ័យនេះ ទើបជាហេតុ ជានិទាន ជាសមុទ័យ ជាបច្ច័យនៃឆន្ទរាគ ។ ពាក្យថា ការវិនិច្ឆ័យកើតមាន ព្រោះអាស្រ័យលាភ នេះបា្រកដជាតថា គតសំដែងហើយដោយប្រការ ដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះបណ្ឌិត គួរដឹងតាមទំនង ដែលការវិនិច្ឆ័យកើតមាន ព្រោះលាភនេះចុះ ។ ម្នាលអានន្ទ សេចក្តីពិតថា បើលាភមិនមានហើយដល់សត្វណាមួយ ក្នុងភពណាៗ ដោយអាការទាំង ពួង ដោយសភាវៈទាំងពួង ។ កាលបើលាភមិនមាន ដោយប្រការទាំងពួង ព្រោះលាភរលត់ហើយ បើដូច្នេះ តើការវិនិច្ឆ័យ គប្បីមានបា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុ ដូច្នេះ​ឯង លាភនេះទើបជាហេតុ​ ជានិទាន ជាសមុទ័យ ជាបច្ច័យនៃការ វិនិច្ឆ័យ ។ ពាក្យថាលាភកើតមាន ព្រោះអាស្រ័យការ ស្វែងរក នេះបា្រកដ ជា តថាគតសំដែងហើយដោយប្រការដូច្នេះ ។ ម្នាលអានន្ទ ព្រោះហេតុ នោះពាក្យនុ៎ះ បណ្ឌិតគួរដឹងតាមទំនងដែលលាភកើតមាន​ ព្រោះអាស្រ័យ ការ ស្វែងរកនេះចុះ ។ ម្នាលអានន្ទ សេចក្តីពិតថា បើការស្វែងរកមិនមាន ហើយ ដល់សត្វណាមួយ ក្នុងភពណា ៗ ដោយអាការទាំងពួង ដោយ សភាវៈទាំងពួង ។ កាលបើការស្វែងរកមិនមានដោយប្រការទាំងពួង ព្រោះ ការស្វែងរករលត់ហើយ បើដូច្នេះ តើលាភគប្បីមានប្រាកដដែរឬ ។ បពិត្រ ព្រះអង្គដ៏ចម្រើន ហេតុនុ៎ះមិនមានទេ ។ ម្នាល អានន្ទ ព្រោះហេតុដូច្នេះឯង ការស្វែងរកនេះទើបជាហេតុ ជានិទាន ជាសមុទ័យ ជាបច្ច័យនៃលាភ ។ ពាក្យថា កាស្វែងរកកើតមាន ព្រោះអាស្រ័យតណ្ហា នេះបា្រកដជា តថាគត សំដែងហើយ ដោយប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះ បណ្ឌិត គួរដឹងតាមទំនងដែលការស្វែងរកកើតមាន ព្រោះអាស្រ័យតណ្ហា នេះចុះ ។ ម្នាលអានន្ទ សេចក្តីពិតថា បើតណ្ហាមិនមានហើយដល់សត្វ ណាមួយ ក្នុងភពណា ៗ ដោយអាការទាំងពួង ដោយសភាវៈទាំងពួង តណ្ហានោះ​ គឺ កាមតណ្ហា ១ ភវតណ្ហា ​១ វិភវតណ្ហា​ ១ ។ កាលបើតណ្ហា មិនមានដោយប្រការទាំងពួង ព្រោះតណ្ហារលត់ហើយ បើដូច្នេះ តើការ ស្វែងរកគប្បីមានបា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមាន ។ ម្នាលអានន្ទ ព្រោះហេតុដូច្នោះឯង តណ្ហានេះទើបជាហេតុ ជានិទាន ជា សមុទ័យ ជាបច្ច័យនៃការស្វែងរក ។</p>
        <p><a class='ref km' id='km60' href='#km60'>៦០</a>ម្នាលអានន្ទ ធម៌ ២ យ៉ាង (​វដ្តមូលតណ្ហា ១ សមុទាចារតណ្ហា ១) នេះ ទុកជាមានចំណែក ២ ដូច្នោះ មានទីប្រជុំដោយបច្ច័យតែ ១ ដោយវេទនាជាប​ច្ច័យ ដោយប្រការដូច្នេះឯង ។ ពាក្យថា វេទនាកើតមាន ព្រោះផស្សៈជាបច្ច័យ នេះបា្រកដជា តថាគតសំដែងហើយដោយប្រការ ដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះ បណ្ឌិតគួរដឹងតាមទំនង ដែលវេទនាកើតមាន ព្រោះផស្សៈជាបច្ច័យនេះចុះ ។ ម្នាលអានន្ទ សេចក្តី ពិតថា បើផស្សៈមិនមានហើយ ដល់សត្វណាមួយ ក្នុងភពណា ៗ ដោយ អាការទាំងពួង​ ដោយសភាវៈទាំងពួង ផស្សៈនោះ​ គឺចក្ខុសម្ផ័ស្ស​ ១ សោត សម្ផ័ស្ស ១ ឃានសម្ផ័ស្ស ១ ជិវ្ហាសម្ផ័ស្ស ១​ កាយសម្ផ័ស្ស ១ មនោសម្ផ័ស្ស ១ ។ កាលបើផស្សៈ មិនមានដោយប្រការទាំងពួង ព្រោះផស្សៈរលត់ហើយ​ បើ ដូច្នេះ តើវេទនាគប្បីមាន បា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះ មិនមានទេ ។ ម្នាលអានន្ទ​ ព្រោះហេតុដូច្នោះឯង ផស្សៈនេះទើបជាហេតុ​ ជានិទាន ជាសមុទ័យ ជាបច្ច័យនៃវេទនា ។ ពាក្យថា ផស្សៈកើតមាន ព្រោះ នាមរូបជាបច្ច័យនេះ បា្រកដជា​ តថាគតសំដែងហើយ ដោយប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះបណ្ឌិតគួរដឹងតាមទំនង​ ដែលផស្សៈ កើតមាន ព្រោះនាមរូប ជាបច្ច័យនេះចុះ ។ ម្នាលអានន្ទ បញ្ញត្តិនៃនាម-កាយ កើតឡើងដោយអាការណា ដោយលិង្គណា ដោយនិមិត្តណា ដោយឧទ្ទេសណា កាលបើអាការនោះ លិង្គនោះ និមិត្តនោះ ឧទ្ទេសនោះ មិនមានហើយ បើដូច្នេះតើ​អធិវចនសម្ផ័ស្ស គឺមនោសម្ផ័ស្ស គប្បីមាន បា្រកដក្នុងរូបកាយ ដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ​ បញ្ញត្តិនៃរូបកាយ តែងកើតឡើងដោយអាការណា ដោយ លិង្គណា ដោយនិមិត្តណា ដោយឧទេ្ទសណា កាលបើអាការនោះ លិង្គ នោះ និមិត្តនោះ ឧទេសនោះ មិនមានហើយ​ បើដូច្នេះ តើបដិឃសម្ផ័ស្ស គឺ សម្ផ័ស្សដែលកើតឡើង ព្រោះធ្វើរូបក្ខន្ធ ដែលប្រកបដោយសេចក្តីថ្នាំងថ្នាក់ ឲ្យជាទីនៅក្នុងនាមកាយ គប្បីមានបា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ បញ្ញត្តិនៃនាមកាយនិងរូបកាយ តែង មានដោយអាការៈណា ដោយលិង្គណា ដោយនិមិត្តណា ដោយឧទ្ទេសណា កាលបើអាការនោះ លិង្គនោះ និមិត្តនោះ ឧទ្ទេសនោះ មិនមានហើយ បើដូច្នេះ តើអធិវចនសម្ឆ័ស្ស ឬបដិឃសម្ឆ័ស្ស គប្បីមានបា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ បញ្ញត្តិនៃ នាមរូប តែងមានដោយអាការណា ដោយលិង្គណា ដោយនិមិត្តណា ដោយ ឧទ្ទេសណា កាលបើអាការនោះ លិង្គនោះ និមិត្តនោះ ឧទ្ទេសនោះ មិនមានហើយ បើដូច្នេះ តើផស្សៈគប្បីមានបា្រកដដែរឬ ។ បពិត្រព្រះអង្គ ដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុដូច្នោះឯង នាមរូប នោះ ទើបជាហេតុ ជានិទាន ជាសមុទ័យ ជាបច្ច័យនៃផស្សៈ ។ ពាក្យថា នាមរូបកើតមាន ព្រោះវិញ្ញាណជាបច្ច័យ នេះបា្រកដជាតថាគតសំដែង ហើយដោយអាការដូច្នេះ ។ ម្នាលអនន្ទ ព្រោះហេតុនោះ ពាក្យនុ៎ះបណ្ឌិត គួរដឹងតាមទំនង ដែលនាមរូបកើតមាន ព្រោះវិញ្ញាណ ជាបច្ច័យនេះចុះ ។ ម្នាលអានន្ទ សេចក្តីពិតថា បើវិញ្ញាណនឹងមិនចុះស៊ប់ គឺមិនប្រព្រឹត្តទៅ ដោយអំណាចនៃបដិសន្ធិ ក្នុងផ្ទៃនៃមាតាហើយ បើដូច្នេះតើ នាមរូបនឹង ដាច់សូន្យទៅក្នុងផ្ទៃនៃមាតាបានដែរឬ ។ បពិត្រព្រះអង្គដ៏ចម្រើន ហេតុនុ៎ះ មិនមានទេ ។ ម្នាលអានន្ទ ចុះបើ​វិញ្ញាណចុះចាប់បដិសន្ធិក្នុងផ្ទៃនៃមាតា ហើយរលត់ទៅវិញ នាមរូបនឹងកើតចំពោះក្នុងភាវៈនៃបញ្ចក្ខន្ធ ដែល បរិបូណ៌នេះបានដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ​ ។ ម្នាលអានន្ទ ចុះបើវីញ្ញាណរបស់មនុស្សក្មេង គឺក្មេងប្រុសឬក្មេងស្រីរលត់ទៅ ដោយអំណាចចុតិ នាមរូបនឹងដល់នូវសេចក្តីចម្រើន ដុសដាល ធំធាត់ដែរឬ ។ បពិត្រព្រះអង្គដ៏ចមើ្រន ហេតុនុ៎ះមិនមានទេ ។ ម្នាលអានន្ទ ព្រោះហេតុនោះ វិញ្ញាណនេះទើបជាហេតុ ជានិទាន ជាសមុទ័យ​ ជាបច្ច័យនៃនាមរូប ។ ពាក្យថា វិញ្ញាណកើតមានព្រោះនាម រូបជាបច្ច័យ​នេះ បា្រកដជាតថាគត សំដែងហើយ ដោយប្រការដូច្នេះ ។ ម្នាលអានន្ទ ព្រោះហេតុនោះ ពាក្យនុ៎ះ បណ្ឌិតគួរដឹងតាមទំនងដែលវិញ្ញាណកើតមាន ព្រោះនាមរូប ជាបច្ច័យនេះ ចុះ ។ ម្នាលអានន្ទ ចុះបើវិញ្ញាណមិនបានទីតម្កល់ក្នុងមានរូបហើយ កិរិយា កើតឡើងនៃគំនររបស់ទុក្ខ គឺជាតិជរានិងមរណៈ គប្បីមានបា្រកដដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុ ដូច្នោះ នាមរូបនេះទើប ជាហេតុ ជានិទាន ជាសមុទ័យ ជាបច្ច័យនៃវិញ្ញាណ​។ ម្នាលអានន្ទ នាមរូបគប្បីកើត ចាស់ស្លាប់ឬច្យុតឬចាប់បដិសន្ធិ ដោយហេតុ មានប្រមាណប៉ុណ្ណេះឯង ។ គន្លងនៃឈ្មោះក្តី គន្លងនៃភាសាក្តី គន្លងនៃ បញ្ញត្តិក្តី ហេតុដែលគួរដឹងដោយបញ្ញត្តិក្តី វដ្តៈក្តី រមែងប្រព្រឹត្តទៅដោយ ហេតុមានប្រមាណប៉ុណ្ណេះៗ ឯង ។ ខន្ធបញ្ចកៈ រមែងបា្រកដ ដោយការ បញ្ញត្តនូវឈ្មោះ (​មានវេទនានិងសញ្ញាជាដើម) នាមរូបនេះ រមែងប្រព្រឹត្ត ទៅជាមួយនឹងវិញ្ញាណ​ ។</p>
        <p><a class='ref km' id='km61' href='#km61'>៦១</a>ម្នាលអានន្ទ ចុះបុគ្គលកាលបញ្ញត្តខ្លួន តែងបញ្ញត្តដោយហេតុ មានប៉ុន្មានប្រការ ។ ម្នាលអានន្ទ​ ក៏បុគ្គលកាលបញ្ញត្តខ្លួន ដែលមានរូបនឹង មានប្រមាណតិចថា ខ្លួនរបស់អញមានរូប និងមានប្រមាណតិច ក៏មាន ។ ម្នាលអានន្ទ ឬក៏បុគ្គលកាល បញ្ញត្តខ្លួន តែងបញ្ញត្តខ្លួនដែលមានរូបនិងមិន មានទីបំផុតថា ខ្លួនរបស់អញមានរូប និងមិនមានទីបំផុត ក៏មាន ។ ម្នាល អានន្ទ ក៏បុគ្គលកាលបញ្ញត្តខ្លួន តែងបញ្ញត្តខ្លួនដែល មិនមានរូបនិងមាន ប្រមាណតិចថា ខ្លួនរបស់អញមិនមានរូបនិងមានប្រមាណតិច ក៏មាន ។ ម្នាលអានន្ទ ឬក៏បុគ្គលកាលបញ្ញត្តខ្លួន តែងបញ្ញត្តខ្លួនដែលមិនមានរូបនិង មិនមានទីបំផុតថា ខ្លួនរបស់អញមិនមានរូបនិងមិនមានទីបំផុត ក៏មាន ។ ម្នាលអានន្ទ បណ្តាបុគ្គលដែលលុះក្នុងទិដ្ឋិទាំង​ ៤ ពួកនោះ បុគ្គលណា កាលបញ្ញត្ត​ខ្លួន តែងបញ្ញត្តខ្លួនដែលមានរូប និងមានប្រមាណតិច បុគ្គល នោះកាលបញ្ញត្តខ្លួន តែង​បញ្ញត្តខ្លួនដែលមានរូប និងមានប្រមាណតិច ក្នុង កាលឥឡូវនេះក្តី បុគ្គលនោះកាលនិងបញ្ញត្តខ្លួន តែងបញ្ញត្តខ្លួនដែលមាន រូបនិងមានប្រមាណតិច ដែលកើតនៅក្នុងលោក ដូច្នោះក្តី ឬ ក៏បុគ្គល នោះមានសេចក្តីត្រិះរិះដូច្នេះថា សភាវៈដែលមិនពិត អាត្មាអញនឹងសម្រេច ឬ បំបែរឲ្យជាសភាវៈដែលពិតទៅវិញក្តី ម្នាលអានន្ទ កាលបើហេតុយ៉ាង នេះ មានហើយ គួរនិងពោលនូវបុគ្គលដែលមានរូបថា មានបរិត្តត្តានុទិដ្ឋិ (សេចក្តីយល់ឃើញថាខ្លួនមានប្រមាណតិច) ដេកនៅមិនដាច់​ ។ ម្នាល អានន្ទ បណ្តាបុគ្គលដែលលុះទិដ្ឋិទាំង ៤ នោះ បុគ្គលណាកាលបញ្ញត្តខ្លួន តែងបញ្ញត្តខ្លួនដែលមានរូបនិងមិនមានទីបំផុត បុគ្គល នោះកាលបញ្ញត្តខ្លួន តែងបញ្ញត្តខ្លួនដែលមានរូបនិងមិនមានទីបំផុត ក្នុងកាលឥឡូវនេះក្តី​ បុគ្គល នោះកាលបញ្ញត្តខ្លួន តែងបញ្ញាតខ្លួនដែលមានរូបនិងមិនមានទីបំផុត ដែល កើតនៅក្នុងលោកដូច្នោះក្តី ឬក៏បុគ្គលនោះ មានសេចក្តីត្រិះរិះដូច្នេះថា សភាវៈដែលមិនពិតថា អាត្មាអញនឹងសម្រេច ឬបំបែរឲ្យជាសភាវៈពិត ទៅវិញក្តី ។ ម្នាលអានន្ទ កាលបើហេតុយ៉ាងនេះមានហើយ គួរនឹងពោល នឹងបុគ្គលដែលមានរូបថា មានអនន្តត្តានុទិដ្ឋិ (សេចក្តីយល់ឃើញថា ខ្លួន មិនមានទីបំផុត) ដេកនៅមិនដាច់ ។ ម្នាលអានន្ទ បណ្តាបុគ្គលដែលលុះ ក្នុងទិដ្ឋិទាំង ៤ ពួកនោះ បុគ្គលណា កាលបញ្ញត្តខ្លួន តែងបញ្ញត្ត ខ្លួនដែល មិនមានរូបនិងមានប្រមាណតិច បុគ្គលនោះកាលបញ្ញត្តខ្លួន តែងបញ្ញត្តខ្លួន ដែលមិនមានរូបនិងមានប្រមាណតិច ក្នុងកាលឥឡូវនេះក្តី បុគ្គលនោះ កាលប​ញ្ញតខ្លួន តែងបញ្ញត្តខ្លួនដែលមិនមានរូបនិងមានប្រមាណតិច ដែល កើតក្នុងលោកដូច្នោះក្តី​ ឬ ក៏បុគ្គលនោះមានសេចក្តីត្រិះរិះដូច្នេះថា សភាវៈ ដែលមិនពិត អាត្មាអញនឹងសម្រេច ឬ បំបែរឲ្យជាសភាវៈពិតទៅវិញក្តី ។ ម្នាលអានន្ទ កាលបើហេតុយ៉ាងនេះ មានហើយ គួរនឹងពោលនូវបុគ្គល ដែលមិនមានរូបថា មានបរិត្តត្តានុទិដ្ឋិ ដេកនៅមិនដាច់ ។ ម្នាលអាន្ទន បណ្តាបុគ្គលដែលលុះក្នុងទិដ្ឋិទាំង ៤ ពួកនោះ បុគ្គលណា កាលបញ្ញតខ្លួន តែងបញ្ញតខ្លួន ដែលមិនមានរូបនិងមិនមានទីបំផុត បុគ្គលនោះ កាល បញ្ញត្តខ្លួនតែង បញ្ញតខ្លួនដែលមិនមានរូបនិងមិនមានទីបំផុត ក្នុងកាល ឥឡូវនេះក្តី បុគ្គលនោះកាលបញ្ញតខ្លួន តែងបញ្ញតខ្លួន ដែលមិនមានរូប និងមិនមានទីបំផុត ដែលកើតនៅក្នុងលោក ដូច្នោះក្តី ឬក៏បុគ្គលនោះមាន សេចក្តីត្រិះរិះដូច្នេះថា សភាវៈដែលមិនពិតអាត្មាអញនឹងសម្រេច ឬបំបែរ ឲ្យជាសភាវៈពិតទៅវិញក្តី ។ ម្នាលអានន្ទ កាលបើហេតុ យ៉ាងនេះមាន ហើយ គួរនឹងពោលនូវបុគ្គលដែលមានរូបថា មានអនន្តត្តានុទិដ្ឋិ ដេកនៅ មិនដាច់ ។ ម្នាលអានន្ទ បុគ្គលកាលបញ្ញតខ្លួន តែងបញ្ញត្តដោយហេតុមាន ប្រមាណប៉ុណ្ណេះឯង ។</p>
        <p><a class='ref km' id='km62' href='#km62'>៦២</a>ម្នាលអានន្ទ ចុះបុគ្គលកាលមិនបញ្ញតខ្លួន តែងមិនបញ្ញតដោយ ហេតុមាន ប៉ុន្មានប្រការ ។ ម្នាលអានន្ទ បុគ្គលកាលមិនបញ្ញត្តខ្លួនតែងមិន បញ្ញត្តខ្លួន ដែលមានរូបនិងមានប្រមាណតិចថា ខ្លួនរបស់អញមានរូបនិង មានប្រមាណតិចក៏មាន ។ ម្នាលអានន្ទ ឬក៏បុគ្គល​កាលមិនបញ្ញត្តខ្លួន តែង មិនបញ្ញត្តខ្លួន ដែលមានរូបនិងមិនមានទីបំផុតថា ខ្លួនរបស់អញមានរូប និងមិនមានទីបំផុតក៏មាន ។ ម្នាលអានន្ទ ឬក៏បុគ្គលកាលមិនបញ្ញត្តខ្លួន តែងមិនបញ្ញត្តខ្លួនដែលមិនមានរូបនិងមិនមានទីបំផុតថា ខ្លួនរបស់អញមិន មានរូបនិងមិនមានទីបំផុតក៏មាន ។ ម្នាលអានន្ទ បណ្តាបុគ្គលទាំង ៤ ពួក នោះ បុគ្គលណាកាលមិនបញ្ញត្តខ្លួន តែងមិនបញ្ញត្ត​ខ្លួន ដែលមានរូបនិង មានប្រមាណតិច បុគ្គលនោះកាលមិនបញ្ញត្តខ្លួន តែងមិនបញ្ញត្តខ្លួន ដែល មានរូបនិងមានប្រមាណតិច ក្នុងកាលឥឡូវនេះក្តី បុគ្គលនោះកាលមិន បញ្ញត្តខ្លួន តែងមិនបញ្ញត្តខ្លួនដែលមានរូប និងមានប្រមាណតិច ដែលកើត នៅក្នុងលោកដូច្នោះក្តី ឬក៏បុគ្គលនោះ​ មិនមានសេចក្តីត្រិះរិះដូច្នេះថា សភាវៈដែលមិនពិត អាត្មាអញនិងសម្រេច ឬបំបែរឲ្យជា សភាវៈពិតទៅវិញ ក្តី ។ ម្នាលអានន្ទ កាលបើហេតុយ៉ាងនេះមានហើយ គួរនឹងពោលនូវបុគ្គល ដែលមានរូបថា បរិត្តត្តានុទិដ្ឋិមិនដេកនៅរឿយ ៗ ទេ ។ ម្នាលអានន្ទ បណ្តា បុគ្គលទាំង ៤ ពួកនោះ បុគ្គលណាកាលមិនបញ្ញត្តខ្លួន តែងមិនបញ្ញត្តខ្លួន ដែលមាន រូបនិងមិនមានទីបបំផុត បុគ្គលនោះកាលមិន​បញ្ញត្តខ្លួន តែងមិន បញ្ញត្តខ្លួន​ ដែលមានរូបនិងមិនមានទីបំផុតក្នុងកាលឥឡូវនេះក្តី ឬ​បុគ្គល នោះកាលមិនបញ្ញត្តខ្លួន តែងមិនបញ្ញត្តខ្លួន ដែលមានរូបនិងមិនមានទី បំផុត ដែលកើតនៅក្នុងលោកដូច្នោះក្តី ឬក៏បុគ្គលនោះ មិនមានសេចក្តី ត្រិះរិះដូច្នេះថា សភាវៈដែលមិនពិតអាត្មាអញនឹងសម្រេច ឬបំបែរឲ្យជា សភាវៈពិតទៅវិញក្តី ។ ម្នាលអានន្ទ កាលបើហេតុយ៉ាងនេះមានហើយគួរ នឹងពោលនូវបុគ្គលដែលមានរូបថា អនន្តត្តានុទិដ្ឋិមិនដេកនៅរឿយ ៗ ទេ ​។ ម្នាលអានន្ទ បណ្តាបុគ្គលទាំង ៤ ពួកនោះ បុគ្គលណាកាលមិនបញ្ញត្តខ្លួន តែងមិន បញ្ញត្តខ្លួនដែលមិនមានរូបនិងមានប្រមណតិច បុគ្គលនោះកាល មិនបញ្ញត្តខ្លួន តែងមិនបញ្ញត្តខ្លួន ដែលមិនមានរូបនិងមានប្រមាណតិច ក្នុងកាលឥឡូវនេះក្តី ឬបុគ្គលនោះ កាលមិនបញ្ញត្តខ្លួន តែងមិនបញ្ញត្តខ្លួន ដែលមិនមានរូបនិងមានប្រមាណតិច ដែលកើត នៅក្នុងលោកដូច្នោះក្តី ឬក៏ បុគ្គលនោះមិនមានសេចក្តីត្រិះរិះដូច្នេះថា សភាវៈដែលមិនពិត អាត្មាអញ នឹងសម្រេចឬបំបែរឲ្យជាសភាវៈពិតទៅវិញក្តី ។ ម្នាលអានន្ទ​ កាលបើហេតុ យ៉ាងនេះមានហើយ គួរនឹងពោលនូវបុគ្គលដែលមិនមានរូបថា បរិត្តត្តា-នុទិដ្ឋិមិនដេកនៅរឿយ ៗ ទេ ។ ម្នាលអានន្ទ បណ្តាបុគ្គលទាំង ៤ ពួកនោះ បុគ្គលណា ការមិនបញ្ញត្តខ្លួន ដែលមិនមានរូបនិងមិនមានទីបំផុត​ បុគ្គល នោះ កាលមិនបញ្ញត្តខ្លួន តែងមិនបញ្ញត្តខ្លួនដែលមិនមានរូបនិងមិនមាន ទីបំផុត ក្នុងកាលឥឡូវនេះក្តី ឬបុគ្គលនោះកាលមិនបញ្ញត្តខ្លួន តែងមិន បញ្ញត្តខ្លួន ដែលមិនមានរូបនិងមិនមានទីបំផុត ដែលកើតនៅក្នុងលោក ដូច្នោះក្តី ឬក៏បុគ្គលនោះមិនមានសេចក្តីត្រិះរិះដូច្នេះថា សភាវៈដែលមិន ពិត អាត្មាអញ​នឹងសម្រេច ឬបំបែរឲ្យទៅជាសភាវៈពិតទៅវិញក្តី ។ ម្នាល អានន្ទ កាលបើហេតុយ៉ាងនេះមានហើយ គួរនឹងពោលនូវបុគ្គល ដែលមិន មានរូបថា អនន្តត្តានុទិដ្ឋិមិនដេកនៅរឿយ ៗ ទេ ។ ម្នាលអានន្ទ បុគ្គលកាល មិនបញ្ញត្តខ្លួន តែងមិនបញ្ញត្តដោយហេតុមានប្រមាណប៉ុណ្ណោះឯង ។</p>
        <p><a class='ref km' id='km63' href='#km63'>៦៣</a>ម្នាលអានន្ទ បុគ្គលកាលពិចារណានូវខ្លួន តែងពិចារណាដោយ ហេតុប៉ុន្មានប្រការ ។ ម្នាលអានន្ទ បុគ្គលកាលពិចារណានូវខ្លួន តែង ពិចារណាខ្លួនដែលមានវេទនាថា វេទនាជាខ្លួនរបស់អញក៏មាន ថា វេទនា មិនមែនជាខ្លួនរបស់អញ ព្រោះថា ខ្លួនរបស់អញមិនបានទទួលអារម្មណ៍ ក៏មាន ។ ថាវេទនាមិនមែនជាខ្លួនរបស់អញ ព្រោះថា ខ្លួនរបស់អញមិនបាន ទទួលអារម្មណ៍ ខ្លួនរបស់អញតែងទទួលវេទនា វេទនាធម៌ ជាខ្លួនរបស់អញ ពិតក៏មាន ម្នាលអានន្ទ បុគ្គលកាលពិចារណានូវខ្លួន តែងពិចារណាដោយ ប្រការដូច្នេះឯង ។ ម្នាលអានន្ទ បណ្តាបុគ្គលដែលលុះក្នុងទិដ្ឋិទាំង ៣ ពួក នោះ បុគ្គលណាពោលយ៉ាងនេះថា វេទនាជាខ្លួនរបស់បុគ្គលនោះ អ្នកគប្បី ពោល តបយ៉ាងនេះថា ម្នាលអាវុសោ វេទនានេះមាន ៣ យ៉ាងគឺ សុខវេទនា ១ ទុក្ខវេទនា ១ អទុក្ខមសុខវេទនា ១ បណ្តាវេទនាទាំង ៣ នេះ​ អ្នក ពិចារណាឃើញច្បាស់នូវវេទនា ណាថាជាខ្លួន ។​ ម្នាលអានន្ទ សម័យណា បុគ្គលទទួលសុខវេទនា សម័យនោះមិន ទទួលទុក្ខវេទនា មិនទទួល អទុក្ខមសុខវេទនាទេ សម័យនោះរមែងទទួលតែសុខវេទនា មួយយ៉ាង ។ ម្នាលអានន្ទ សម័យណា បុគ្គលទទួលទុក្ខវេទនា សម័យនោះ មិនទទួល សុខវេទនា មិនទទួលអទុក្ខមសុខវេទនាទេ សម័យនោះ រមែងទទួលតែទុក្ខ វេទនាមួយយ៉ាង ។ ម្នាលអានន្ទ សម័យណា បុគ្គលទទួលអទុក្ខមសុខវេទនា សម័យនោះ មិនទទួលសុខវេទនា មិនទទួលទុក្ខវេទនា សម័យនោះ រមែង ទទួលតែ អទុក្ខមសុខវេទនាមួយយ៉ាង ។ ម្នាលអានន្ទ សុខវេទនាក្តី ជា ធម្មជាតិមិនទៀង ជាធម្មជាតិ ដែលបច្ច័យតាក់តែងកើតឡើង ព្រោះ អាស្រ័យ (នឹងបច្ច័យនោះ ៗ) មាន កិរិយាអស់ទៅ វិនាសទៅ សាបរលាបទៅ រលត់ទៅជាធម្មតា ។ ម្នាលអានន្ទ ទុក្ខវេទនាក្តី ជាធម្មជាតិមិនទៀង ជា ធម្មជាតិ ដែលបច្ច័យតាក់តែងកើតឡើង ព្រោះអាស្រ័យ (នឹងបច្ច័យនោះ ៗ) មានកិរិយាអស់ទៅ វិនាសទៅ សាបរលាបទៅ រលត់ទៅជាធម្មតា ។ ម្នាល អានន្ទ អទុក្ខមសុខវេទនាក្តី ជាធម្មជាតិមិនទៀង ជាធម្មជាតិ ដែលបច្ច័យ តាក់តែងកើតឡើង ព្រោះអាស្រ័យ (នឹងបច្ច័យនោះ ៗ) មានកិរិយាអស់ ទៅ វិនាសទៅ សាបរលាបទៅ រលត់ទៅជាធម្មតា ។​ កាលបុគ្គលនោះ ទទួល សុខវេទនា រមែងដឹងច្បាស់ថា នេះខ្លួនរបស់អញ កាលបើសុខវេទនានោះ រលត់ទៅហើយ ក៏ដឹងច្បាស់ថា ខ្លួនរបស់អញរលត់ទៅហើយ ។ កាលបុគ្គល នោះទទួលទុក្ខវេទនា រមែងដឹងច្បាស់ថា នេះខ្លួនរបស់អញ កាលបើទុក្ខ-វេទនានោះរលត់ទៅហើយ ក៏ដឹងច្បាស់ថា ខ្លួនរបស់អញរលត់ទៅហើយ ។ កាលបុគ្គលនោះទទួលអទុក្ខមសុខវេទនា រមែងដឹងច្បាស់ថា នេះខ្លួនរបស់ អញ កាលបើអទុក្ខមសុខវេទនានោះរលត់ទៅហើយ ក៏ដឹងច្បាស់ ខ្លួនរបស់ អញរលត់ទៅហើយ ។ បុគ្គលណាពោលយ៉ាងនេះថា វេទនាជា ខ្លួនរបស់ អញ បុគ្គលនោះ កាលពិចារណានូវខ្លួន តែងពិចារណាខ្លួនដែល មិនទៀង លាយច្រឡំដោយសុខនិងទុក្ខ មានកិរិយាកើតឡើង និងវិនាសទៅជាធម្មតា ក្នុងបច្ចុប្បន្ន ដូចសេចក្តីដែលបានសំដែងមកនេះឯង ។​ ម្នាលអានន្ទ ព្រោះ ហេតុដូច្នោះ បុគ្គលក្នុងលោកនេះ មិនគួរនឹងពិចារណានូវខ្លួននេះថា វេទនា ជាខ្លួនរបស់អញ ដោយឧបាយនេះឡើយ ។ ម្នាលអានន្ទ បណ្តាបុគ្គលដែល លុះក្នុងទិដ្ឋិទាំង ៣ ពួកនោះ បុគ្គលណា ពោលយ៉ាងនេះថា វេទនាមិនមែន ជាខ្លួនរបស់អញ ព្រោះថាខ្លួនរបស់អញ មិនបានទទួលអារម្មណ៍ បុគ្គល នោះ អ្នកគប្បីពោលតបយ៉ាងនេះថា ម្នាលអាវុសោ ការទទួលអារម្មណ៍ ដោយប្រការទាំងពួង រមែងមានក្នុងសុទ្ធរូបក្ខន្ធណា សេចក្តីដឹងខ្លួនថា អាត្មាអញមាន គប្បីមានក្នុងសុទ្ធរូបក្ខន្ធនោះដែរឬ ។ បពិត្រព្រះអង្គដ៏ ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុដូច្នោះ បុគ្គលក្នុង លោកនេះ​ មិនគួរនឹងពិចារណានូវខ្លួននេះថា វេទនាមិនមែនជាខ្លួនរបស់ អញ ព្រោះថាខ្លួនរបស់ អញមិនទទួល អារម្មណ៍ដោយឧបាយនេះឡើយ ។ ម្នាលអានន្ទ បណ្តាបុគ្គល ដែលលុះក្នុងទិដ្ឋិទាំង ​៣ ពួកនោះ បុគ្គលណា ពោលយ៉ាងនេះថា វេទនាមិនមែនជាខ្លួនរបស់អញ ព្រោះថាខ្លួន របស់អញ មិនបានទទួលអារម្មណ៍ទេ ខ្លួនរបស់អញ រមែងទទួលវេទនា​ ឯវេទនាធម៌ជា ខ្លួនរបស់អញ ។ បុគ្គលនោះ អ្នកគប្បីពោលយ៉ាងនេះថា ម្នាលអាវុសោ វេទនាទាំង ឡាយគប្បីរលត់មិនសេសសល់ ដោយអាការទាំងពួង ដោយ សភាវៈទាំងពួង កាលបើ វេទនាមិនមាន ដោយប្រការទាំងពួង ព្រោះវេទនា រលត់ហើយ សេចក្តីដឹងខ្លួនថាអាត្មា អញមានដូច្នេះ គប្បីមានក្នុងរូបក្ខន្ធ នោះដែរឬ ។ បពិត្រព្រះអង្គដ៏ចម្រើន ហេតុនុ៎ះមិនមានទេ ។ ម្នាលអានន្ទ ព្រោះហេតុដូច្នោះ បុគ្គលក្នុងលោកនេះ មិនគួរនឹងពិចារណា នូវខ្លួននេះថា​ វេទនាមិនមែនជាខ្លួនរបស់អញ ព្រោះថាខ្លួនរបស់អញ មិនបានទទួល អារម្មណ៍ទេ ខ្លួនរបស់អញ រមែងទទួលវេទនា ឯវេទនាធម៌ ជាខ្លួនរបស់ អញពិត ដោយឧបាយនេះឡើយ ។</p>
        <p><a class='ref km' id='km64' href='#km64'>៦៤</a>ម្នាលអានន្ទ កាលបើភិក្ខុមិនបានពិចារណា នូវវេទនាថាជាខ្លួន ក៏មិនបាន ពិចារណានូវខ្លួនថា មិនបានទទួលអារម្មណ៍ ក៏មិនបានពិចារណា ថា ខ្លួនទទួលវេទនា វេទនាធម៌ជាខ្លួនរបស់អញដូច្នេះឡើយ ។ ភិក្ខុនោះ កាលពិចារណាយ៉ាងនេះ រមែងមិនប្រកាន់នូវធម្មជាតនីមួយ ក្នុងលោក (មានខន្ធលោកជាដើម) កាលបើមិនប្រកាន់ ហើយ ក៏រមែងមិនតក់ស្លុត កាលបើមិនតក់ស្លុតហើយ រមែងបរិនិព្វានចំពោះ ខ្លួនឯង​ តែងដឹងច្បាស់ថា កំណើតរបស់អញអស់ហើយ ព្រហ្មចរិយធម៌ អាត្មាអញ បានប្រព្រឹត្តគ្រប់ គ្រាន់ហើយសោឡសកិច្ច អាត្មាអញបានធ្វើស្រេចហើយ កិច្ចដទៃប្រព្រឹត្តទៅ ដើម្បីសោឡសកិច្ចនេះទៀត មិនមានឡើយ ។ ម្នាលអានន្ទ ភិក្ខុដែលរួច ស្រឡះ (ចាកអាសវៈ) យ៉ាងនេះហើយ បើបុគ្គលណានិយាយយ៉ាងនេះថា ទិដ្ឋិរបស់ភិក្ខុនោះថា សត្វខាងមុខអំពីសេចក្តីស្លាប់ទៅ ​រមែងកើតទៀត ពាក្យនោះ របស់បុគ្គលនោះមិនគួរទេ ។ ថាទិដ្ឋិរបស់ភិក្ខុនោះថា សត្វខាង មុខអំពីសេចក្តីស្លាប់ទៅ រមែងមិនកើតទៀត ពាក្យនោះរបស់បុគ្គលនោះ មិនគួរទេ ។ ថាទិដ្ឋិរបស់ភិក្ខុនោះថា សត្វខាងមុខអំពីសេចក្តីស្លាប់ទៅ រមែង កើតទៀតក៏មាន មិនកើតទៀតក៏មាន ពាក្យនោះរបស់ បុគ្គលនោះក៏មិនគួរ ។ ថាទិដ្ឋិរបស់ភិក្ខុនោះថា សត្វខាងមុខអំពីសេចក្តីស្លាប់ទៅកើត ទៀតក៏មិន មែន មិនកើតទៀតក៏មិនមែន​ ពាក្យនោះរបស់បុគ្គលនោះ ក៏មិនគួរ ។ សេចក្តីនោះ ព្រោះហេតុដូចម្តេច ។ ម្នាលអានន្ទ ឈ្មោះនិងគន្លងនៃឈ្មោះក្តី ភាសានិងគន្លងនៃភាសាក្តី បញ្ញត្តិនិងគន្លងនៃបញ្ញត្តិក្តី បញ្ញានិងខន្ធបញ្ចកៈ ដែលគួរដឹងដោយបញ្ញាក្តី វដ្តៈក្តី តែងប្រព្រឹត្តទៅដោយកំណត់ត្រឹមណា ៗ វដ្តៈក៏ប្រព្រឹត្តទៅ​ ដោយកំណត់ត្រឹមណោះ ៗ ដែរ ភិក្ខុរួចស្រឡះហើយ ព្រោះដឹងនូវសភាវៈ មានឈ្មោះជាដើមនោះ បើបុគ្គលណាពោលនូវភិក្ខុ ដែលរួចស្រឡះហើយ ព្រោះដឹងនូវសភាវៈមានឈ្មោះជាដើមនោះថា ភិក្ខុ នោះ មិនដឹង មិនឃើញ ទិដ្ឋិរបស់ភិក្ខុនោះដូច្នេះ ពាក្យនោះរបស់បុគ្គល នោះមិនគួរទេ ។</p>
        <p><a class='ref km' id='km65' href='#km65'>៦៥</a>ម្នាលអានន្ទ វិញ្ញាណដ្ឋិតិ (ទីតម្កល់នៃវិញ្ញាណ) នេះមាន ៧ អាយតនៈមាន ២ ។ វិញ្ញាណដ្ឋិតិទាំង ៧ នោះតើដូចម្តេច ។ ម្នាលអានន្ទ ពួកសត្វដែលមានកាយផ្សេងគ្នា មានសញ្ញាផ្សេងគ្នា ដូចពួកមនុស្ស ទេវតា ពួកខ្លះ និងសត្វវិនិបាតិកៈ ពួកខ្លះ នេះជាវិញ្ញាណដ្ឋិតិទី ១ ។ ម្នាលអានន្ទ ពួកសត្វដែលមានកាយផ្សេងគ្នា​ មានសញ្ញាដូចគ្នា ដូចទេវតាដែលរាប់ បញ្ចូលក្នុងពួកព្រហ្ម ដែលកើតដោយបឋមជ្ឈាន និងពួកសត្វដែលកើតក្នុង អបាយភូមិទាំង ៤ នេះជាវិញ្ញាណដ្ឋិតិទី ២ ។ ម្នាលអានន្ទ ពួកសត្វដែល មានកាយដូចគ្នា មានសញ្ញាផ្សេងគ្នា ដូចពួកទេវតាដែលនៅក្នុងអាភស្សរ-ភព នេះជាវិញ្ញាណដ្ឋិតិ ​​ទី ៣ ។ ម្នាលអានន្ទ ពួកសត្វដែលមានកាយដូច គ្នា មានសញ្ញាដូចគ្នា ដូចពួកទេវតា ដែលនៅក្នុងសុភកិណ្ហភព នេះជា វិញ្ញាណដ្ឋិតិទី ៤ ។ ម្នាលអានន្ទ ពួកសត្វដែលកន្លងនូវរូបសញ្ញា ដល់នូវ សេចក្តីវិនាសនៃបដិឃសញ្ញា និងមិនបានធ្វើទុកក្នុងចិត្តនូវនានត្តសញ្ញា ដោយប្រការទាំងពួង ហើយប្រការចូលទៅកាន់អាកាសនញ្ចាយតនជ្ឈាន (ដោយធ្វើទុកក្នុងចិត្ត) ថា អាកាសមិនមានទីបំផុត ដូច្នេះ នេះជាវិញ្ញាណ-ដ្ឋិតិទី ៥ ។ ម្នាលអានន្ទ ពួកសត្វដែលកន្លងនូវអាកាសានញ្ចាយតនជ្ឈាន ដោយប្រការទាំងពួង ​ហើយចូលទៅកាន់វិញ្ញាណញ្ចាយតនជ្ឈាន (ដោយ ធ្វើទុកក្នុងចិត្ត) ថា វិញ្ញាណមិនមានទីបំផុតដូច្នេះ នេះជាវិញ្ញាណដ្ឋិតិទី​ ៦ ។ ម្នាលអានន្ទ ពួកសត្វដែលកន្លងនូវវិញ្ញាណញ្ចាយតនជ្ឈាន ដោយប្រការ ទាំងពួង ហើយចូលទៅកាន់អាកិញ្ចញ្ញាយតនជ្ឈាន (ដោយធ្វើទុកក្នុងចិត្ត) ថា អ្វីតិចតួចក៏មិនមានដូច្នេះ នេះជាវិញ្ញាណដ្ឋិតិទី ៧​ ។ ​ឯអាយតនៈទាំងពីរ គឺ អសញ្ញិសត្តាយតនៈ (ជាទី ១) នេវសញ្ញានាសញ្ញាយតនៈ ជាទី ២ ។ ម្នាលអានន្ទ បណ្តាវិញ្ញាដ្ឋិតិ​ទាំង ៧ នោះ វិញ្ញាណដ្ឋិតិទី ១ ណាដែលថា ពួកសត្វមានកាយផ្សេងគ្នា មានសញ្ញាផ្សេងគ្នាដូច ពួកមនុស្ស ទេវតាពួក ខ្លះនិងសត្វវិនិបាតិកៈពួកខ្លះ ម្នាលអានន្ទ ភិក្ខុណាដឹងច្បាស់ នូវវិញ្ញាណដ្ឋិតិ នោះផង ដឹងច្បាស់នូវហេតុ ​ជាទីកើតនៃវិញ្ញាណដ្ឋិតិនោះផងដឹងច្បាស់នូវ សេចក្តីរលត់នៃវិញ្ញាណដ្ឋិតិនោះផង ដឹងច្បាស់នូវអានិសង្សនៃវិញ្ញាណដ្ឋិតិ នោះផង ដឹងច្បាស់នូវទោសនៃវិញ្ញាណដ្ឋិតិនោះផង ដឹងច្បាស់នូវកិរិយា រលាស់ចោល នូវវិញ្ញាណដ្ឋិតិនោះផង ភិក្ខុនោះគួរត្រេក អរនឹងវិញ្ញាណដ្ឋិតិ នោះដែរឬ ។ បពិត្រព្រះអង្គដ៏ចម្រើន ហេតុនុ៎ះ មិនគួរទេ ។ បេ ។ ម្នាល អានន្ទ បណ្តាវិញ្ញាណដ្ឋិតិ​ទាំង ៧ នោះ វិញ្ញាណដ្ឋិតិទី ៧ ណា ដែលថាពួក សត្វ កន្លងនូវវិញ្ញាណញ្ចាយតនជ្ឈាន ដោយប្រការទាំងពួង ហើយចូល ទៅកាន់អាកិញ្ចញ្ញាយតនជ្ឈាន (ដោយធ្វើទុកក្នុងចិត្ត) ថា អ្វីតិចតួច ក៏មិន មានដូច្នេះ ម្នាលអានន្ទ ភិក្ខុណាដឹងច្បាស់នូវវិញ្ញាណដ្ឋិតិនោះផង ដឹង ច្បាស់នូវហេតុជាទីកើត នៃវិញ្ញាណដ្ឋិតិនោះផង ដឹងច្បាស់នូវសេចក្តីរលត់ នៃវិញ្ញាណដ្ឋិតិនោះផង ដឹងច្បាស់នូវអានិសង្ស នៃវិញ្ញាណដ្ឋិតិនោះផង ដឹងច្បាស់នូវទោស នៃវិញ្ញាណដ្ឋិតិនោះផង ដឹងច្បាស់នូវកិរិយារលាស់ ចោលនូវវិញ្ញាណដ្ឋិតិនោះផង ភិក្ខុនោះគួរត្រេកអរនឹងវិញ្ញាណដ្ឋិតិនោះដែរ ឬ ។ បពិត្រព្រះអង្គដ៏ចម្រើន ហេតុនុ៎ះមិនគួរទេ ។ ម្នាលអានន្ទ បណ្តា អាយតនៈទាំង ២ នោះ អសញ្ញិសត្តាយតនៈណា ម្នាលអានន្ទ ភិក្ខុណាដឹង ច្បាស់នូវអាយតនៈនោះផង ដឹងច្បាស់នូវហេតុជាទីកើតនៃអាយតនៈនោះ ផង ​ដឹងច្បាស់នូវសេចក្តី​រលត់នៃអាយតនៈ នោះផង ដឹងច្បាស់នូវអានិសង្ស នៃអាយតនៈនោះផង ដឹងច្បាស់នូវទោសនៃអាយតនៈនោះផង ដឹងច្បាស់ នូវកិរិយារលាស់ ចោលនូវអាយតនៈនោះផង ភិក្ខុនោះគួរត្រេកអរនឹង អាយតនៈនោះដែរឬ ។ បពិត្រព្រះអង្គដ៏ចម្រើន ហេតុនុ៎ះមិនគួរទេ ។ ម្នាលអានន្ទ បណ្តាអាយតនៈទាំង ២ នោះ នេវសញ្ញានាសញ្ញាយតនៈណា ម្នាលអានន្ទ ភិក្ខុណា ដឹងច្បាស់នូវអាយតនៈនោះផង ដឹងច្បាស់នូវហេតុជា ទីកើត នៃអាយតនៈនោះផង ដឹងច្បាស់នូវសេចក្តីរលត់ នៃអាយតនៈនោះ ផង ដឹងច្បាស់នូវអានិសង្សនៃអាយតនៈនោះផង ដឹងច្បាស់នូវទោសនៃ អាយតនៈនោះផង ដឹងច្បាស់នូវកិរិយារលាស់ចោលនូវអាយតនៈនោះផង ភិក្ខុនោះគួរ ត្រេកអរនឹងអាយតនៈនោះដែរឬ ។ បពិត្រព្រះអង្គដ៏ចម្រើន ហេតុនុ៎ះមិនគួរទេ ។ ម្នាលអានន្ទ កាលណាបើភិក្ខុដឹង ច្បាស់នូវហេតុជាទី កើតផង នូវសេចក្តីរលត់ផង នូវអានិសង្សផង នូវទោសផង ​នូវកិរិយារលាស់ ចោលផង នូវវិញ្ញាណដ្ឋិតិទាំង ៧ និងអាយតនៈទាំង ២ នេះ តាមសេចក្តី ពិតមែន ឈ្មោះថា រួចស្រឡះព្រោះមិនប្រកាន់ ម្នាលអានន្ទ ភិក្ខុនេះឯង តថាគតហៅថា បញ្ញាវិមុត្តបុគ្គល ។</p>
        <p><a class='ref km' id='km66' href='#km66'>៦៦</a>ម្នាលអានន្ទ វិមោក្ខនេះមាន ៨ យ៉ាង ។ វិមោក្ខទាំង ៨ នោះ តើដូចម្តេច ។ គឺបុគ្គលមានរូបជ្ឈាន តែងឃើញរូប គឺកសិណទាំងឡាយ មាននីលកសិណជាដើម នេះជាវិមោក្ខទី ១ ។ បុគ្គលមិនមានសេចក្តីសម្គាល់ ក្នុងរូបខាងក្នុងមានសក់ជាដើមរបស់ខ្លួន តែងឃើញរូបខាងក្រៅ គឺកសិណ មាននីលកសិណជាដើម​ នេះជាវិមោក្ខទី ២ ។ បុគ្គលមានចិត្តចុះស៊ប់កាន់ ឈានក្នុងវណ្ណកសិណដែលបរិសុទ្ធ នេះជាវិមោក្ខទី ៣ ។ បុគ្គលដែល កន្លងនូវរូបសញ្ញា ដល់នូវសេចក្តីវិនាសនៃបដិឃសញ្ញា ទាំងមិនបានធ្វើទុក ក្នុងចិត្តនូវ នានត្តសញ្ញាដោយប្រការទាំងពួង ហើយចូលទៅកាន់ អាកាសានញ្ចាយតនជ្ឈាន (ដោយធ្វើទុកក្នុងចិត្ត) ថា អាកាសមិនមានទី បំផុតដូច្នេះ នេះជាវិមោក្ខទី​ ៤ ។ បុគ្គលដែលកន្លងនូវ អាកាសានញ្ចា-យតនជ្ឈាន ដោយប្រការទាំងពួង ហើយចូលទៅកាន់វិញ្ញាណញ្ចាយតន-ជ្ឈាន (ដោយធ្វើទុកក្នុងចិត្ត) ថា វិញ្ញាណមិនមានទីបំផុតដូច្នេះនេះជា វិមោក្ខទី ៥ ។ បុគ្គលដែលកន្លងនូវវិញ្ញាណញ្ចាយតនជ្ឈាន ដោយប្រការ ទាំងពួង ហើយចូលទៅកាន់អាកិញ្ចញ្ញាយតនជ្ឈាន (ដោយធ្វើទុកក្នុងចិត្ត) ថា អ្វីតិចតួចក៏មិនមានដូច្នេះ នេះជាវិមោក្ខទី ៦ ។ បុគ្គលដែលកន្លងនូវ អាកិញ្ចញ្ញាយតនជ្ឈាន ដោយប្រការទាំងពួង​ ហើយចូលទៅកាន់នេវ-សសញ្ញានាសញ្ញាយតនជ្ឈាន នេះជាវិមោក្ខទី​ ៧ ។ បុគ្គលដែលកន្លង នូវនេវសញ្ញានាសញ្ញាយតនជ្ឈាន ដោយប្រការទាំងពួង ហើយចូលទៅកាន់ សញ្ញាវេទយិតនិរោធ (សេចក្តីរលត់នៃសញ្ញានិងវេទនា​) នេះជាវិមោក្ខទី ៨ ។ ម្នាលអានន្ទ វិមោក្ខមាន ៨ ប្រការនេះឯង ។ ម្នាលអានន្ទ កាលណាបើភិក្ខុ ចូលកាន់វិមោក្ខទាំង ៨ នេះ ជាអនុលោមខ្លះ បដិលោមខ្លះ ទាំងអនុលោម បដិលោមខ្លះ ចូលបាន ចេញបាន តាមសេចក្តីបា្រថ្នា ក្នុងឱភាសណា តាម សេចក្តីបា្រថ្នានូវសមាបត្តិណា តាមសេចក្តីបា្រថ្នានូវកំណត់ប៉ុន្មាន​ ក៏រមែង ធ្វើឲ្យជាក់ ច្បាស់ដោយបញ្ញាដ៏ឧត្តមដោយខ្លួនឯង ក្នុងបច្ចុប្បន្ន ចំពោះ ចេតោវិមុត្តិនិងបញ្ញវិមុត្តិ ដែលមិនមានអាសវៈ ព្រោះអស់ទៅនៃអាសវៈ ទាំងឡាយ ហើយសម្រេចសម្រាន្តនៅ ដោយឥរិយាបថទាំង ៤ ​ម្នាលអានន្ទ ភិក្ខុនេះតថាគតហៅថា ​ឧភតោភាគវិមុត្តិបុគ្គល គឺបុគ្គលដែលរួចដោយ ចំណែកពីរ​ ។ ម្នាលអានន្ទ ឧភតោភាគវិមុត្តិដទៃ ដែលលើសលុបជាង ឬថ្លៃថ្លាជាងឧភតោភាគវិមុត្តិនេះ មិនមានឡើយ ។ ព្រះអានន្ទមានអាយុ ក៏មានសេចក្តីពេញចិត្ត ​ត្រេកអរចំពោះភាសិត របស់ព្រះមានព្រះភាគជា ម្ចាស់ ។</p>
        <p>ចប់ មហានិទានសូត្រ​ ទី ២ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>