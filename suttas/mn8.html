<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn8' lang='km'>
        <header>
            <ul>
            </ul>
            <h1>សល្លេខសូត្រ ទី៨ </h1>
        </header>
        <p><a class='ref km' id='km100' href='#km100'>១០០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានជោគគង់​ក្នុង​វត្ត​ជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ គ្រានោះឯង ព្រះមហា​ចុន្ទ​មានអាយុ ចេញអំពីទីសម្ងំក្នុងសាយណ្ហសម័យ ហើយចូលទៅគាល់​ព្រះមាន​​​​ព្រះភាគ លុះចូលទៅដល់ហើយ ថ្វាយបង្គំព្រះមានព្រះភាគ ហើយ​អង្គុយ​ក្នុង​ទី​ដ៏សមគួរ ។ លុះព្រះមហាចុន្ទមានអាយុ អង្គុយក្នុង​ទីដ៏​សម​គួរ​ហើយ ទើប​ក្រាប​ទូលព្រះមានព្រះភាគ យ៉ាងនេះថា បពិត្រព្រះអង្គដ៏ចំរើនទិដ្ឋិ)ទាំង​ឡាយ​​​​​​​​ច្រើនប្រការណា ដែលជាទិដ្ឋិប្រកបដោយអត្តវាទខ្លះ ប្រកប​ដោយ​​​​​​​​​​លោកវាទ​ខ្លះ​កើតឡើងក្នុងលោក បពិត្រព្រះអង្គដ៏ចម្រើនកាលបើ​ភិក្ខុ​ធ្វើ​ទុក​​​ក្នុងចិត្តជាដំបូង តើលះទិដ្ឋិទាំងនុ៎ះ ដោយឧបាយយ៉ាងនេះ ចោលទិដ្ឋិ​ទាំង​​​នុ៎ះ ដោយឧបាយយ៉ាងនេះ បានឬទេ ។</p>
        <p><a class='ref km' id='km101' href='#km101'>១០១</a>ព្រះអង្គត្រាស់ថាម្នាលចុន្ទ ទិដ្ឋិទាំងឡាយមានច្រើនប្រការណា ដែល​​​​ជាទិដ្ឋិប្រកបដោយអត្តវាទខ្លះ ប្រកបដោយលោកវាទខ្លះ កើត​ឡើង​ក្នុង​លោក ក៏ទិដ្ឋិទាំងឡាយនោះ កើតក្នុងបញ្ចក្ខន្ធណា ដេកសម្ងំនៅ​ក្នុង​បញ្ចក្ខន្ធ​ណា ផុសផុលឡើងក្នុងបញ្ចក្ខន្ធណា កាលបើភិក្ខុឃើញច្បាស់នូវបញ្ចក្ខន្ធនុ៎ះ តាមសេចក្តីពិត ដោយប្រាជ្ញាដ៏ប្រពៃយ៉ាងនេះថា នេះមិនមែនរបស់អញ នេះមិនមែនអញ នេះមិនមែនខ្លួនរបស់អញដូច្នេះ ការលះបង់នូវទិដ្ឋិ​ទាំង​ឡាយ​នេះ គង់មានដោយឧបាយយ៉ាងនេះបាន ការរលាស់ចោលនូវទិដ្ឋិ​ទាំង​ឡាយ​​​​នោះ គង់មានដោយឧបាយយ៉ាងនេះបាន ។</p>
        <p><a class='ref km' id='km102' href='#km102'>១០២</a>ម្នាលចុន្ទ ហេតុនេះ តែងមានជាប្រាកដ គឺភិក្ខុពួកខ្លះ ក្នុង សាសនានេះ ស្ងាត់ចាកកាមទាំងឡាយ ស្ងាត់ចាកអកុសលធម៌ទាំងឡាយ ហើយ ចូលបឋមជ្ឈាន ប្រកបដោយវិតក្កៈវិចារៈ មានបីតិនឹងសុខៈ ដែលកើតអំពីវិវេក ភិក្ខុនោះ មានសេចក្តីត្រិះរិះយ៉ាងនេះថា អាត្មាអញនៅដោយ​សេចក្តី​ផូរផង់​ដូច្នេះ ម្នាលចុន្ទ តែថាតថាគតមិនទាន់ឲ្យឈ្មោះធម៌ទាំងនុ៎ះ ថាជាសេច​ក្តី​ផូរផង់ ក្នុងវិន័យរបស់ព្រះអរិយៈទេ គ្រាន់តែឲ្យឈ្មោះធម៌ទាំងនុ៎ះ ថាជាការ​នៅ​សប្បាយ​ក្នុងបច្ចុប្បន្ន ក្នុងវិន័យរបស់ព្រះអរិយៈ (ប៉ុណ្ណោះ) ។ ម្នាលចុន្ទ ហេតុ​នេះ តែងមានជាប្រាកដ គឺភិក្ខុពួកខ្លះក្នុងសាសនានេះ ចូលទុតិយជ្ឈានដែល​កើត​ក្នុងសន្តាននៃខ្លួន ប្រកបដោយសេចក្តីជ្រះថ្លាគឺសទ្ធា មានសភាពជា​ចិត្ត​ខ្ពស់​ឯក មិនមានវិតក្កៈ មិនមានវិចារៈ មានតែបីតិនឹងសុខៈ កើតអំពីសមាធិ ព្រោះស្ងប់រម្ងាប់វិតក្កៈនឹងវិចារៈ ភិក្ខុនោះមានសេចក្តីសំគាល់ថា អាត្មាអញ នៅ​ដោយ​សេចក្តីផូរផង់ដូច្នេះ ម្នាលចុន្ទ តែថាតថាគតមិនទាន់ឲ្យឈ្មោះ​ធម៌​ទាំង​នុ៎ះ ថាជាសេចក្តីផូរផង់ក្នុងអរិយវិន័យទេ គ្រាន់តែឲ្យឈ្មោះធម៌ទាំងនុ៎ះថាជា​ការ​នៅសប្បាយក្នុងបច្ចុប្បន្ន ក្នុងអរិយវិន័យ ប៉ុណ្ណោះ ។ ម្នាលចុន្ទ ហេតុនេះ តែងមានជាប្រាកដ គឺភិក្ខុពួកខ្លះក្នុងសាសនានេះ មានចិត្តព្រងើយកន្តើយ ព្រោះ​នឿយណាយ ចាកបីតិតែមានស្មារតីនឹងដឹងខ្លួន ទទួលសេចក្តីសុខ​ដោយ​នាម​កាយ ព្រះអរិយៈទាំងឡាយ តែងសរសើរបុគ្គលប្រកប​ដោយ​តតិយជ្ឈាន​នោះ​ថា បុគ្គលប្រកបដោយតតិយជ្ឈាន មានចិត្តព្រងើយកន្តើយ មានស្មារតី​នៅ​​ជា​សុខដូច្នេះ ដោយតតិយជ្ឈានណា (ភិក្ខុនោះ) ក៏បានចូលតតិយជ្ឈាន​នោះ ភិក្ខុនោះមានសេចក្តីសំគាល់ថា អាត្មាអញ នៅដោយ​សេចក្តី​ផូរផង់​ដូច្នេះ ម្នាលចុន្ទ តែថាតថាគតមិនទាន់ឲ្យឈ្មោះធម៌ទាំងនុ៎ះ ថាជាសេចក្តីផូរផង់ ក្នុងអរិយវិន័យទេ គ្រាន់តែឲ្យឈ្មោះធម៌ទាំងនុ៎ះ ថាជាការនៅសប្បាយក្នុង​បច្ចុប្បន្នក្នុងអរិយវិន័យប៉ុណ្ណោះ ។ ម្នាលចុន្ទ ហេតុនេះ តែងមានជាប្រាកដ គឺភិក្ខុពួកខ្លះក្នុងសាសនានេះ ចូលចតុត្ថជ្ឈានមានសតិដ៏បរិសុទ្ធ ដោយឧបេក្ខា មិនទុក្ខមិនសុខ ព្រោះលះបង់នូវសុខផង លះបង់នូវទុក្ខផង វិនាសទៅនៃ​សោមនស្ស និងទោមនស្សទាំងឡាយក្នុងកាលមុនផង ភិក្ខុនោះមានសេចក្តី​សំគាល់​​​យ៉ាងនេះថា អាត្មាអញនៅដោយសេចក្តីផូរផង់ដូច្នេះ ម្នាលចុន្ទ តែថាតថាគត មិនទាន់ឲ្យឈ្មោះធម៌ទាំងនុ៎ះថាជាសេចក្តីផូរផង់ ក្នុងអរិយ​វិន័យ​​​ទេ គ្រាន់តែឲ្យឈ្មោះធម៌ទាំងនុ៎ះ ថាជាការនៅសប្បាយក្នុងបច្ចុប្បន្នក្នុងអរិយ​វិន័យ​ប៉ុណ្ណោះ ។</p>
        <p><a class='ref km' id='km103' href='#km103'>១០៣</a>ម្នាលចុន្ទ ហេតុនេះ តែងមានជាប្រាកដ គឺភិក្ខុពួកខ្លះក្នុង​សាសនានេះ ចូលអាកាសានញ្ចាយតនៈដោយគិតថា អាកាសមិនមានទីបំផុត ព្រោះកន្លងនូវពួករូបសញ្ញា វិនាសទៅនៃពួកបដិឃសញ្ញា មិនកំណត់ក្នុងចិត្ត នូវពួកនានត្តសញ្ញា ដោយសព្វគ្រប់ ភិក្ខុនោះមានសេចក្តីសំគាល់យ៉ាងនេះថា អាត្មាអញនៅដោយសេចក្តីផូរផង់ដូច្នេះ ម្នាលចុន្ទ តែថាតថាគតមិនទាន់ឲ្យ​ឈ្មោះ​​​ធ​ម៌ទាំងនុ៎ះថាជាសេចក្តីផូរផង់ ក្នុងអរិយវិន័យទេ គ្រាន់តែឲ្យឈ្មោះ​ធម៌​ទាំង​នុ៎ះថាជាគ្រឿងនៅដ៏ស្ងប់រម្ងាប់ ក្នុងបច្ចុប្បន្ន ក្នុងអរិយវិន័យប៉ុណ្ណោះ ។ ម្នាលចុន្ទ ហេតុនេះ តែងមានជាប្រាកដ គឺភិក្ខុពួកខ្លះក្នុងសាសនានេះ កន្លង​ហួស​​​អាកាសានញ្ចាយតនៈ ដោយសព្វគ្រប់ ហើយចូលវិញ្ញាណញ្ចាយតនៈ ដោយគិតថា វិញ្ញាណមិនមានទីបំផុត ភិក្ខុនោះក៏មានសេចក្តីសំគាល់​យ៉ាង​នេះ​ថា អាត្មាអញនៅដោយសេចក្តីផូរផង់ដូច្នេះ ម្នាលចុន្ទតែថាតថាគត មិន​ទាន់​ឲ្យ​ឈ្មោះ​ធម៌ទាំងនុ៎ះថាជាសេចក្តីផូរផង់ ក្នុងអរិយវិន័យទេ គ្រាន់តែឲ្យឈ្មោះ​ធម៌​ទាំង​នុ៎ះថាជាគ្រឿងនៅដ៏ស្ងប់រម្ងាប់ ក្នុងអរិយវិន័យប៉ុណ្ណោះ ។ ម្នាលចុន្ទ ហេតុនេះ តែងមានជាប្រាកដ គឺភិក្ខុពួកខ្លះក្នុងសាសនានេះ កន្លងហួស​នូវ​វិញ្ញាណញ្ចាយតនៈដោយសព្វគ្រប់ ហើយចូលអាកិញ្ចញ្ញាយតនៈ ដោយគិត​ថា វត្ថុតិចតួចមិនមាន ភិក្ខុនោះក៏មានសេចក្តីសំគាល់យ៉ាងនេះថា អាត្មាអញ នៅដោយសេចក្តីផូរផង់ដូច្នេះ ម្នាលចុន្ទ តែថាតថាគតមិនទាន់ឲ្យ​ឈ្មោះ​ធម៌​ទាំង​នុ៎ះថាជាសេចក្តីផូរផង់ ក្នុងអរិយវិន័យទេ គ្រាន់តែឲ្យឈ្មោះធម៌ទាំងនុ៎ះ ថាជាគ្រឿងនៅដ៏ស្ងប់រម្ងាប់ ក្នុងអរិយវិន័យប៉ុណ្ណោះ ។ ម្នាលចុន្ទ ហេតុនេះ តែងមានជាប្រាកដ គឺភិក្ខុពួកខ្លះក្នុងសាសនានេះ កន្លងហួសនូវ​អាកិញ្ច-​ ញ្ញា​យ​ត​​នៈដោយសព្វគ្រប់ ហើយចូលនេវសញ្ញានាសញ្ញាយតនៈ ភិក្ខុនោះ ក៏មានសេចក្តីសំគាល់យ៉ាងនេះថា អាត្មាអញនៅដោយសេចក្តីផូរផង់ ដូច្នេះ ម្នាលចុន្ទ តែថាតថាគតមិនទាន់ឲ្យឈ្មោះធម៌ទាំងនុ៎ះ ថាជាសេចក្តីផូរផង់ ក្នុងអរិយវិន័យទេ គ្រាន់តែឲ្យឈ្មោះធម៌ទាំងនុ៎ះថាជាគ្រឿងនៅ ដ៏ស្ងប់រម្ងាប់ ក្នុងអរិយវិន័យប៉ុណ្ណោះ ។</p>
        <p><a class='ref km' id='km104' href='#km104'>១០៤</a>ម្នាលចុន្ទ អ្នកត្រូវធ្វើសេចក្តីផូរផង់ ក្នុងវត្ថុមាន​ការ​មិន​បៀត​បៀន​ជា​ដើមនេះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹងជាអ្នកបៀតបៀនក្នុងវត្ថុណា ពួកយើងនឹងជាអ្នកមិនបៀតបៀនក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹងជាអ្នក​បំបាត់​​​ជីវិតសត្វ ក្នុងវត្ថុណា ពួកយើងនឹងជាអ្នកវៀរចាកកិរិយាបំបាត់ជីវិតក្នុង​វត្ថុ​នុ៎ះ ។ ពួកអ្នកត្រូវធ្វើសេចក្តីផូរផង់យ៉ាងនេះថា ជនទាំងឡាយដទៃនឹង​កាន់​យក​​​នូវរបស់ដែលគេមិនបានឲ្យ ក្នុងវត្ថុណា ពួកយើងនឹងវៀរចាក​ការ​កាន់​យក​នូវ​របស់ដែលគេមិនបានឲ្យក្នុងវត្ថុនោះ ។ ពួកអ្នកត្រូវធ្វើនូវ​សេចក្តី​ផូរផង់​យ៉ាង​នេះ​ថា ជនទាំងឡាយដទៃនឹងប្រព្រឹត្តនូវធម៌មិនប្រសើរ ក្នុងវត្ថុណា ពួកយើង​នឹង​​ប្រព្រឹត្តនូវធម៌ដ៏ប្រសើរក្នុងវត្ថុនុ៎ះ ។ ពួកអ្នកត្រូវធ្វើនូវ​សេចក្តី​ផូរផង់​ យ៉ាង​នេះ​​​​​ថា ជនទាំងឡាយដទៃនឹងនិយាយពាក្យកុហក ក្នុងវត្ថុណា ពួកយើង​នឹង​វៀរ​​​​​ចាកការនិយាយពាក្យកុហកក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តី​ផូរផង់​យ៉ាងនេះ​​​ថា ជនទាំងឡាយដទៃនឹងមានសំដីញុះញង់ក្នុងវត្ថុណា ពួកយើង​នឹង​វៀរចាកសំដីញុះញង់ក្នុងវត្ថុនោះ ។ ពួកអ្នកត្រូវធ្វើនូវសេចក្តីផូរផង់ យ៉ាងនេះ​ថា ជនទាំងឡាយដទៃនឹងមានសំដីទ្រគោះ ក្នុងវត្ថុណា ពួកយើងនឹងវៀរ​ចាក​សំដី​​​ទ្រគោះក្នុងវត្ថុនោះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជ​ន​ទាំង​ឡាយ​​​ដទៃនឹងពោលពាក្យឥតប្រយោជន៍ ក្នុងវត្ថុណា ពួកយើងនឹងវៀរចាក​ការ​ពោល​​​​ពាក្យឥតប្រយោជន៍ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់ យ៉ាង​នេះ​​​ថា ជនទាំងឡាយដទៃមានសេចក្តីគយគន់ (ចង់បានទ្រព្យអ្នកដទៃ) ក្នុង​វត្ថុ​ណា ពួកយើងនឹងមិនមានសេចក្តីគយគន់ ក្នុងវត្ថុនុ៎ះ ។ ពួកអ្នកត្រូវ​ធ្វើ​នូវ​សេចក្តី​​ផូរផង់​​​យ៉ាងនេះថា ជនទាំងឡាយដទៃនឹងមានចិត្តគុំកួន ក្នុងវត្ថុណា ពួកយើងនឹងមិនមានចិត្តគុំកួន ក្នុងវត្ថុនុ៎ះ ។ ពួកអ្នកត្រូវធ្វើនូវ​សេចក្តី​ផូរផង់​យ៉ាង​​​នេះ​​​​​ថា ជនទាំងឡាយដទៃនឹងជាមិច្ឆាទិដ្ឋិក្នុងវត្ថុណា ពួកយើងនឹង​ជា​សម្មាទិដ្ឋិក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជន​ទាំង​ឡាយ​​​​​ដទៃនឹងមានតម្រិះខុស ក្នុងវត្ថុណា ពួកយើងនឹងមានតម្រិះត្រូវ ក្នុង​វត្ថុ​នុ៎ះ​ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃនឹងមាន​សំដី​​​ខុ​សក្នុងវត្ថុណា ពួកយើងនឹងមានសំដីត្រូវក្នុងវត្ថុនុ៎ះ ។ ពួកអ្នកត្រូវ​ធ្វើ​នូវ​សេចក្តី​ផូរផង់យ៉ាងនេះថា ជនទាំងឡាយដទៃនឹងមានការងារខុស ក្នុងវត្ថុណា ពួកយើងនឹងមានការងារត្រូវ ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តី​ផូរផង់​យ៉ាងនេះ​ថា ជនទាំងឡាយដទៃនឹងចិញ្ចឹមជីវិតខុស ក្នុងវត្ថុណា ពួកយើង​នឹង​ចិញ្ចឹម​​​ជីវិតត្រូវក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជន​ទាំងឡាយ​​ដទៃនឹងមានព្យាយាមខុស ក្នុងវត្ថុណា ពួកយើងនឹង​មាន​ព្យា​យាម​ត្រូវ​ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំង​ឡាយ​​ដទៃនឹងមានសេចក្តីរលឹកខុស ក្នុងវត្ថុណា ពួកយើងនឹងមានសេចក្តីរលឹកត្រូវ ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹងមានសមាធិខុស ក្នុងវត្ថុណា ពួកយើងនឹងមានសមាធិត្រូវក្នុងវត្ថុនុ៎ះ ។ ពួកអ្នក​ត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃនឹងមាន​ញាណ​​​​​​ខុស ក្នុងវត្ថុណា ពួកយើងនឹងមានញាណត្រូវក្នុងវត្ថុនុ៎ះ ។ ពួកអ្នក​ត្រូវ​ធ្វើ​នូវ​សេចក្តី​​​ផូរផង់យ៉ាងនេះថា ជនទាំងឡាយដទៃនឹងមានវិមុត្តិខុស ក្នុងវត្ថុណា ពួកយើងនឹងមានវិមុត្តិត្រូវក្នុងវត្ថុនុ៎ះ ។ ពួកអ្នកត្រូវធ្វើនូវ​សេចក្តី​ផូរផង់​យ៉ាងនេះ​ថា ជនទាំងឡាយដទៃនឹងមានថីនមិទ្ធៈគ្របសង្កត់ ក្នុងវត្ថុណា ពួកយើងនឹង​មាន​​​ថីនមិទ្ធៈទៅប្រាសហើយ ក្នុងវត្ថុនុ៎ះ ។ ពួកអ្នកត្រូវធ្វើនូវ​សេចក្តី​ផូរផង់​យ៉ាងនេះ​​ថា ជនទាំងឡាយដទៃនឹងប្រកបដោយសេចក្តីរាយមាយ ក្នុងវត្ថុណា ពួកយើងនឹងមិនមានសេចក្តីរាយមាយ ក្នុងវត្ថុនុ៎ះ ។ ពួកអ្នកត្រូវធ្វើនូវ​សេចក្តី​ផូរផង់​​​យ៉ាងនេះថា ជនទាំងឡាយដទៃនឹងមានសេចក្តីសង្ស័យ ក្នុងវត្ថុណា ពួកយើងនឹងមានសេចក្តីសង្ស័យកន្លងផុតហើយ ក្នុងវត្ថុនុ៎ះ ។ ពួកអ្នក​ត្រូវ​ធ្វើនូ​វ​សេចក្តី​ផូរផង់យ៉ាងនេះថា ជនទាំងឡាយដទៃនឹងមានសេចក្តីក្រេវក្រោធ ក្នុង​វត្ថុណា ពួកយើងនឹងមិនមានសេចក្តីក្រេវក្រោធក្នុងវត្ថុនុ៎ះ ។ ពួកអ្នក​ត្រូវ​ធ្វើ​នូវ​សេចក្តី​ផូរផង់យ៉ាងនេះថា ជនទាំងឡាយដទៃនឹងចងសេចក្តីក្រោធទុក ក្នុងវត្ថុ​ណា ពួកយើងនឹងមិនចងសេចក្តីក្រោធទុកក្នុងវត្ថុនុ៎ះ ។ ពួកអ្នកត្រូវធ្វើនូវ​សេចក្តី​​​ផូរផង់យ៉ាងនេះថា ជនទាំងឡាយដទៃនឹងលុបលាងគុណគេ ក្នុងវត្ថុ​ណា ពួកយើងនឹងមិនលុបលាងគុណគេ ក្នុងវត្ថុនុ៎ះ ។ ពួកអ្នកត្រូវ​ធ្វើ​នូវ​សេចក្តី​ផូរផង់​យ៉ាងនេះថា ជនទាំងឡាយដទៃនឹងតម្កើងឫកស្មើ ក្នុងវត្ថុណា ពួកយើង នឹងមិនតម្កើងឫកស្មើ ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃនឹងច្រណែន ក្នុងវត្ថុណា ពួកយើងនឹងមិនច្រណែនក្នុងវ​ត្ថុ​នុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃនឹងមាន​សេចក្តី​កំណាញ់ ក្នុងវត្ថុណា ពួកយើងនឹងមិនមានសេចក្តីកំណាញ់ ក្នុងវត្ថុ​នុ៎ះ​ ។ ពួកអ្នកត្រូវធ្វើនូវសេចក្តីផូរផង់ យ៉ាងនេះថា ជនទាំងឡាយដទៃនឹងអួតអាង ក្នុង​​​​​​​វត្ថុ​​​ណា ពួកយើងនឹងមិនអួតអាង ក្នុងវត្ថុនុ៎ះ ។ ពួកអ្នកត្រូវ​ធ្វើនូវ​សេចក្តី​ផូរផង់​​យ៉ាងនេះថា ជនទាំងឡាយដទៃនឹងមានមាយា ក្នុងវត្ថុណា ពួកយើង​នឹង​​​មិនមានមាយា ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃនឹងរឹងត្អឹង ក្នុងវត្ថុណា ពួកយើងនឹងមិនរឹងត្អឹង ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹងមាន​សេចក្តី​មើល​ងាយគេ ក្នុងវត្ថុណា ពួកយើងនឹងមិនមានសេចក្តីមើលងាយគេ ក្នុងវត្ថុ​នុ៎ះ​ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹងជា​អ្នក​ដែលគេប្រដៅក្រ ក្នុងវត្ថុណា ពួកយើងនឹងជាអ្នកដែលគេប្រដៅងាយ ក្នុង​វត្ថុ​នុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹង​មាន​មិត្តអាក្រក់ ក្នុងវត្ថុណា ពួកយើងនឹងមានមិត្តល្អ ក្នុងវត្ថុនុ៎ះ ។ ពួកអ្នក​ត្រូវ​ធ្វើ​នូវ​សេចក្តីផូរផង់យ៉ាងនេះថា ជនទាំងឡាយដទៃនឹងប្រហែសធ្វេស ក្នុងវត្ថុ​ណា ពួកយើងនឹងមិនប្រហែសធ្វេស ក្នុងវត្ថុនុ៎ះ ។ ពួកអ្នកត្រូវធ្វើនូវ​សេចក្តី​ផូរផង់​​​យ៉ាងនេះថា ជនទាំងឡាយដទៃនឹងមិនមានសទ្ធា ក្នុងវត្ថុណា ពួកយើង​នឹង​មានសទ្ធា ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជន​ទាំងឡាយ​ដទៃនឹងមិនខ្មាសបាប ក្នុងវត្ថុល្អណា ពួកយើងនឹងមានចិត្ត​ខ្មាស​បាប ក្នុងវត្ថុល្អនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹងមិនខ្លាចបាប ក្នុងវត្ថុណា ពួកយើងនឹងខ្លាចបាប ក្នុងវត្ថុនុ៎ះ ។ ពួកអ្នកត្រូវ​ធ្វើ​នូវ​​សេចក្តីផូរផង់យ៉ាងនេះថា ជនទាំងឡាយដទៃនឹងមិនរៀនសូត្រ ក្នុងវត្ថុណា ពួកយើងនឹងរៀនសូត្រច្រើន ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តី​ផូរផង់​យ៉ាង​នេះ​ថា ជនទាំងឡាយដទៃនឹងខ្ជិលច្រអូស ក្នុងវត្ថុណា ពួកយើងនឹង​មាន​ព្យាយាម​ប្រឹងប្រែង ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃនឹងមានសេចក្តីភ្លេចភ្លាំង ក្នុងវត្ថុណា ពួកយើងនឹងប្រុង​ស្មារតី ក្នុងវត្ថុនុ៎ះ ។ ពួកអ្នកត្រូវធ្វើនូវសេចក្តីផូរផង់យ៉ាងនេះថា ជនទាំងឡាយ​ដទៃនឹងអាប់ឥតប្រាជ្ញា ក្នុងវត្ថុណា ពួកយើងនឹងមានប្រាជ្ញា ក្នុងវត្ថុនុ៎ះ ។ ពួក​អ្នក​​​ត្រូវធ្វើនូវសេចក្តីផូរផង់យ៉ាងនេះថា ជនទាំងឡាយដទៃ នឹងប្រកាន់តាម​សេចក្តី​​​យល់ឃើញរបស់ខ្លួន ជាអ្នកប្រកាន់មាំ ជាអ្នកដែលគេឲ្យលះបង់ (លទ្ធិ) បានដោយក្រ ក្នុងវត្ថុណា ពួកយើងនឹងមិនប្រកាន់​តាមសេចក្តី​យល់​ឃើញ​របស់​​​ខ្លួន ជាអ្នកមិនប្រកាន់មាំ នឹងជាអ្នកដែលគេឲ្យលះបង់ (លទ្ធិ) បាន​ដោយ​ងាយ​ ។</p>
        <p><a class='ref km' id='km105' href='#km105'>១០៥</a>ម្នាលចុន្ទ តថាគតពោលចំពោះការកើតឡើង នៃចិត្តក្នុង​កុសល​ធម៌​ទាំងឡាយថា មានឧបការៈច្រើន នឹងពោលទៅថ្វី​ក្នុងការ​តាក់​តែង​ដោយ​កាយ​ ឬដោយវាចា ។ ម្នាលចុន្ទ ព្រោះហេតុនោះ អ្នកត្រូវញុំាងចិត្ត​ឲ្យកើត​ឡើង​យ៉ាង​នេះថា ជនទាំងឡាយដទៃនឹងបៀតបៀនក្នុងវត្ថុណា ពួកយើងនឹង​មិន​បៀត​បៀន ក្នុងវត្ថុនុ៎ះ ។ អ្នកត្រូវញុំាងចិត្តឲ្យកើតឡើងយ៉ាងនេះថា ជន​ទាំង​ឡាយ​​​​ដទៃនឹងបំបាត់ជីវិតសត្វ ក្នុងវត្ថុណា ពួកយើងនឹងវៀរ​ចាក​ការបំបាត់​ជីវិត​សត្វក្នុងវត្ថុនុ៎ះ ។បេ។ អ្នកត្រូវញុំាងចិត្តឲ្យកើតឡើងយ៉ាងនេះថា ជន​ទាំង​ឡាយ​​ដទៃ នឹងប្រកាន់តាមសេចក្តីយល់ឃើញរបស់ខ្លួន ជាអ្នកប្រកាន់មាំ ជា​អ្នក​ដែលគេឲ្យលះបង់ (លទ្ធិ) បានដោយក្រ ក្នុងវត្ថុណា ពួកយើង​នឹង​មិន​ប្រកាន់​តាមសេចក្តីយល់ឃើញរបស់ខ្លួន ជាអ្នកមិនប្រកាន់មាំ ជាអ្នក​ដែល​គេ​ឲ្យ​​​លះបង់ (លទ្ធិ) បានដោយងាយ ក្នុងវត្ថុនុ៎ះ ។</p>
        <p><a class='ref km' id='km106' href='#km106'>១០៦</a>ម្នាលចុន្ទ ដូចជាផ្លូវមិនស្មើមានផ្លូវស្មើដទៃសម្រាប់​ចៀស​វាង​ផ្លូវ​មិន​ស្មើនោះ ម្នាលចុន្ទ ពុំនោះសោតដូចកំពង់មិនស្មើមានកំពង់​ស្មើ​ឯ​ទៀត សម្រាប់ចៀសវាងកំពង់មិនស្មើនោះ មានឧបមាយ៉ាងណា ម្នាលចុន្ទ បុរស​​​បុគ្គល​ជាអ្នកបៀតបៀន រមែងមានការ​មិន​បៀត​បៀន​ សម្រាប់​ចៀស​វាង​ចេញ មានឧបមេយ្យយ៉ាងនោះ ។ បុរសបុគ្គលអ្នកសម្លាប់សត្វ មានចេតនា​វៀរ​ចាក​ការ​សម្លាប់សត្វ សម្រាប់ចៀសវាង ។ បុរសបុគ្គលអ្នកកាន់យកទ្រព្យដែល​គេ​ មិ​នបានឲ្យមានចេតនាវៀរចាកការកាន់យកទ្រព្យ ដែលគេមិនបានឲ្យសម្រាប់​ចៀសវាង ។ បុរសបុគ្គល អ្នកប្រព្រឹត្តធម៌មិនប្រសើរ មានការ​ប្រព្រឹត្ត​ធម៌​​ដ៏​ប្រសើរសម្រាប់ចៀសវាង ។ បុរសបុគ្គលអ្នកនិយាយពាក្យកុហក មាន​ចេតនា​​វៀរ​​ចាកពាក្យកុហក សម្រាប់ចៀសវាង ។ បុរសបុគ្គលអ្នកមាន​សំដី​ញុះញង់ មានចេតនាវៀរចាកសំដីញុះញង់ សម្រាប់ចៀសវាង ។ បុរសបុគ្គល អ្នក​មានសំដីទ្រគោះ មានចេតនាវៀរចាកសំដីទ្រគោះ សម្រាប់ចៀសវាង ។ បុរស​​​បុគ្គលអ្នកពោលពាក្យឥតប្រយោជន៍ មានចេតនា​វៀ​​រ​ចាក​ការពោល​ពាក្យ​ឥត​ប្រយោជន៍ សម្រាប់ចៀសវាង ។ បុរសបុគ្គល អ្នកមានចិត្តរំពៃចង់បាន​ទ្រព្យ​របស់​គេ មានការមិនរំពៃចង់បានទ្រព្យរបស់គេ សម្រាប់ចៀសវាង ។ បុរស​បុគ្គល​អ្នកមានចិត្តចង់ឲ្យគេវិនាស មានការមិនចង់ឲ្យគេវិនាស សម្រាប់​ចៀស​វាង ។ បុរសបុគ្គលអ្នកមានសេចក្តីយល់ឃើញខុស មានការយល់ឃើញត្រូវ សម្រាប់​ចៀសវាង ។ បុរសបុគ្គល អ្នកមានតម្រិះខុស មានតម្រិះត្រូវសម្រាប់​ចៀស​វាង ។ បុរសបុគ្គលអ្នកមានសំដីខុស មានសំដីត្រូវសម្រាប់ចៀសវាង ។ បុរសបុគ្គលអ្នកមានការងារខុស មានការងារត្រូវសម្រាប់ចៀសវាង ។ បុរស បុគ្គល មានការចិញ្ចឹមជីវិតខុស មានការចិញ្ចឹមជីវិតត្រូវសម្រាប់ចៀសវាង ។ បុរសបុគ្គល អ្នកមានសេចក្តីព្យាយាមខុស មានសេចក្តីព្យាយាមត្រូវសម្រាប់ ចៀសវាង ។ បុរសបុគ្គល អ្នកមានសេចក្តីរលឹកខុស មានសេចក្តីរលឹកត្រូវ សម្រាប់ចៀសវាង ។ បុរសបុគ្គល អ្នកមានសមាធិខុស មានសមាធិត្រូវសម្រាប់ ចៀសវាង ។ បុរសបុគ្គល អ្នកមានញាណខុស មានញាណត្រូវសម្រាប់ ចៀសវាង ។ បុរសបុគ្គល អ្នកមានវិមុត្តិខុស មានវិមុត្តិត្រូវសម្រាប់ចៀសវាង ។ បុរសបុគ្គល អ្នកមានថីនមិទ្ធៈគ្របសង្កត់ មានការប្រាសចាកថីនមិទ្ធៈសម្រាប់ ចៀសវាង ។ បុរសបុគ្គល អ្នកមានចិត្តរាយមាយ មានចិត្តមិនរាយមាយ សម្រាប់ចៀសវាង ។ បុរសបុគ្គល អ្នកមានសេចក្តីសង្ស័យមានការកន្លងសេចក្តី សង្ស័យសម្រាប់ចៀសវាង ។ បុរសបុគ្គល អ្នកមានសេចក្តីក្រេវក្រោធមាន សេចក្តីមិនក្រេវក្រោធសម្រាប់ចៀសវាង ។ បុរសបុគ្គល អ្នកចងសេចក្តីក្រោធ ទុក មានការមិនចងសេចក្តីក្រោធទុក សម្រាប់ចៀសវាង ។ បុរសបុគ្គល អ្នកលុបគុណគេ មានការមិនលុបគុណគេសម្រាប់ចៀសវាង ។ បុរសបុគ្គល អ្នកប្រណាំងវាសនា មានការមិនប្រណាំងវាសនា សម្រាប់ចៀសវាង ។ បុរស បុគ្គល អ្នកច្រណែន មានការមិនច្រណែនសម្រាប់ចៀសវាង ។ បុរសបុគ្គល អ្នកកំណាញ់ មានសេចក្តីមិនកំណាញ់សម្រាប់ចៀសវាង ។ បុរសបុគ្គល អ្នក​អួតអាង មានការមិនអួតអាងសម្រាប់ចៀសវាង ។ បុរសបុគ្គល អ្នកលាកពុត មានការមិនលាក់ពុតសម្រាប់ចៀសវាង ។ បុរសបុគ្គល អ្នករឹងត្អឹងមានសេចក្តី ​មិ​ន​រឹងត្អឹងសម្រាប់ចៀសវាង ។ បុរសបុគ្គល អ្នកមើលងាយគេមានសេចក្តី​មិន​មើល​ងាយគេសម្រាប់ចៀសវាង ។ បុរសបុគ្គល ដែលគេប្រដៅបានដោយក្រ មានការប្រដៅបានងាយសម្រាប់ចៀសវាង ។ បុរសបុគ្គល អ្នកមានមិត្តអាក្រក់ មានភាវៈជាអ្នកមានមិត្តល្អ សម្រាប់ចៀសវាង ។ បុរសបុគ្គល អ្នកធ្វេសប្រហែស មានសេចក្តីមិនធ្វេសប្រហែសសម្រាប់ចៀសវាង ។ បុរសបុគ្គល អ្នកមិនជឿ មាន​ការជឿសម្រាប់ចៀសវាង ។ បុរសបុគ្គល អ្នកមិនខ្មាសបាបមាន​សេចក្តី​ខ្មាស​បាបសម្រាប់ចៀសវាង ។ បុរសបុគ្គល អ្នកមិនខ្លាចបាបមានសេចក្តី​ខ្លាច​បាបសម្រាប់ចៀសវាង ។ បុរសបុគ្គល អ្នករៀនសូត្រតិច មានការរៀន​សូត្រ​ច្រើនសម្រាប់ចៀសវាង ។ បុរសបុគ្គល អ្នកខ្ជិលច្រអូស មានការប្រារព្ធ​ព្យា​យាម សម្រាប់ចៀសវាង ។ បុរសបុគ្គល អ្នកមានស្មារតីភ្លេចភ្លាំង មានភាវៈ ជាអ្នកមានស្មារតីតម្កល់ខ្ជាប់សម្រាប់ចៀសវាង ។ បុរសបុគ្គល អ្នកអាប់ឥត​ប្រាជ្ញា មានការបរិបូណ៌ដោយប្រាជ្ញាសម្រាប់ចៀសវាង ។ បុរសបុគ្គល ជា​អ្នក​មាន​សេចក្តីប្រកាន់តាមសេចក្តីយល់ឃើញរបស់ខ្លួន ប្រកាន់មាំ នឹងជាអ្នក​ដែល​គេ​​ឲ្យ​លះបង់ទិដ្ឋិបានដោយក្រ មានភាវៈជាអ្នក មិនបានប្រកាន់​តាមសេចក្តី​យល់​​ឃើញ​របស់ខ្លួន មិនបានប្រកាន់មាំ នឹងជាអ្នកដែលគេឲ្យលះបង់ទិដ្ឋិ បាន​ដោយ​ងាយសម្រាប់ចៀសវាង ។</p>
        <p><a class='ref km' id='km107' href='#km107'>១០៧</a>ម្នាលចុន្ទ ធម៌ទាំងឡាយណានីមួយ ជាអកុសលធម៌​ទាំង​អស់​នោះ តែងញុំាងសត្វឲ្យធ្លាក់ទៅទាប ធម៌ទាំងឡាយណានីមួយ ជាកុសល ធម៌​ទាំង​អស់នោះ តែងញុំាងសត្វឲ្យឡើងទៅទីខ្ពស់ មានឧបមាយ៉ាងណា ម្នាលចុន្ទ បុរសបុគ្គលអ្នកបៀតបៀន មានការមិនបៀតបៀន សម្រាប់ញុំាងខ្លួន​ឲ្យបាន​ខ្ពស់ ក៏មានឧបមេយ្យយ៉ាងនោះ ។ បុរសបុគ្គលអ្នកសម្លាប់សត្វ មានកិច្ចវៀរ​ចាក​​​​ការ​សម្លាប់សត្វ សម្រាប់ញុំាងខ្លួនឲ្យបានខ្ពស់ ។ បុរសបុគ្គល​អ្នកកាន់​យក​ទ្រព្យដែលគេមិនបានឲ្យ ។បេ។ បុរសបុគ្គលអ្នកប្រកាន់​តាមសេចក្តី​យល់​ឃើញ​របស់​ខ្លួន ប្រកាន់មាំ នឹងជាអ្នកដែលគេឲ្យលះបង់ទិដ្ឋិបានដោយក្រ មានការ​មិន​​​ប្រកាន់តាមសេចក្តីយល់ឃើញរបស់ខ្លួន មិនបានប្រកាន់មាំ នឹងជាអ្នក​ដែល​​គេឲ្យលះបង់ទិដ្ឋិបានដោយងាយ សម្រាប់ញុំាងខ្លួនឲ្យបានខ្ពស់ ។</p>
        <p><a class='ref km' id='km108' href='#km108'>១០៨</a>ម្នាលចុន្ទ បុគ្គលណាមុជចុះក្នុងភក់ គឺកាមគុណ ដោយ​ខ្លួន​ឯង​ហើយ បុគ្គលនោះឯង នឹងជួយស្រង់បុគ្គលដទៃ ដែលមុជចុះក្នុងភក់ គឺកាម​គុណ​ដូចគ្នា ហេតុដូច្នេះនេះ មិនដែលមានទេ ។ ម្នាលចុន្ទ លុះតែបុគ្គលណា មិន​មុជ​ចុះក្នុងភក់ គឺកាមគុណដោយខ្លួនឯងទេ បុគ្គលនោះឯង ទើបជួយ​ស្រង់​បុគ្គល​​​​ដទៃ ដែលមុជចុះក្នុងភក់ គឺកាមគុណ ហេតុដូច្នេះនេះ ទើបមាន ។ ម្នាល​ចុន្ទ បុគ្គលណា មិនទាន់បានប្រដៅចិត្ត មិនទាន់បានទូន្មានចិត្ត មិនទាន់​រំលត់​កិលេស ដោយខ្លួនឯង បុគ្គលនោះឯង នឹងប្រដៅ នឹងទូន្មាន នឹងញុំាង​បុគ្គល​ដទៃ ឲ្យរំលត់កិលេស ហេតុដូច្នេះនេះ មិនដែលមានទេ ។ ម្នាលចុន្ទ បុគ្គល​ណា​បាន​​ប្រដៅ បានទូន្មាន បានរំលត់កិលេសដោយខ្លួនឯង បុគ្គលនោះឯង នឹង​ប្រដៅ នឹងទូន្មាន នឹងញុំាងបុគ្គលដទៃ ឲ្យរំលត់កិលេស ហេតុដូច្នេះនេះ ទើប​មាន​ ។ ម្នាលចុន្ទ ដូចយ៉ាងបុរសបុគ្គល អ្នកបៀតបៀន មានការមិនបៀតបៀន សម្រាប់​រំលត់ ។ បុរសបុគ្គលអ្នកសម្លាប់សត្វ មានចេតនាវៀរ​ចាក​ការ​សម្លាប់​សត្វ សម្រាប់រំលត់ ។ បុរសបុគ្គលអ្នកកាន់យកទ្រព្យ ដែលគេមិនបានឲ្យ មាន​ចេតនា​​វៀរចាក​ការកាន់យកទ្រព្យ ដែលគេមិនបានឲ្យ សម្រាប់រំលត់ ។ បុរស​បុគ្គល​អ្នកប្រព្រឹត្តធម៌មិនប្រសើរ មានការប្រព្រឹត្តធម៌ដ៏ប្រសើរ សម្រាប់រំលត់ ។ បុរស​​បុគ្គលអ្នកនិយាយកុហក មានចេតនាវៀរចាកពាក្យកុហក សម្រាប់ រំលត់ ។ បុរស​បុ​គ្គលអ្នកមានសំដីញុះញង់ មានចេតនាវៀរចាកសំដីញុះញង់ សម្រាប់​​រំលត់ ។ បុរសបុគ្គលអ្នកមានសំដីទ្រគោះ មាន​ចេតនា​វៀរ​ចាក​សំដី​ទ្រគោះ សម្រាប់រំលត់ ។ បុរសបុគ្គលអ្នកនិយាយពាក្យឥតប្រយោជន៍ មាន​ចេតនា​​​​​វៀរ​ចាកការនិយាយពាក្យឥតប្រយោជន៍ សម្រាប់រំលត់ ។ បុរស​បុគ្គល​អ្នក​​​មានចិត្តរំពៃចង់បានទ្រព្យរបស់គេ មានចិត្តមិនរំពៃចង់បានទ្រព្យរបស់គេ សម្រាប់​រំលត់ ។ បុរសបុគ្គលអ្នកមានចិត្តចង់ឲ្យគេវិនាស មានការ​មិន​ចង់​ឲ្យ​គេ​វិនាស សម្រាប់រំលត់ ។ បុរសបុគ្គលអ្នកយល់ខុស មានសេចក្តីយល់ត្រូវ សម្រាប់​​​​រំលត់ ។ បុរសបុគ្គលអ្នកមានតម្រិះខុស មានតម្រិះត្រូវ សម្រាប់រំលត់។ បុរស​បុគ្គល​អ្នកមានសំដីខុស មានសំដីត្រូវ សម្រាប់រំលត់ ។ បុរសបុគ្គល​អ្នក​មាន​ការងារ​ខុស មានការងារត្រូវ សម្រាប់រំលត់ ។ បុរសបុគ្គលអ្នក​ចិញ្ចឹម​ជីវិត​ខុស មានការចិញ្ចឹមជីវិតត្រូវ សម្រាប់រំលត់ ។ បុរសបុគ្គលអ្នកមាន​សេចក្តី​ព្យាយាម​ខុស មានសេចក្តីព្យាយាមត្រូវ សម្រាប់រំលត់ ។ បុរសបុគ្គល​អ្នក​មាន​សេចក្តី​រលឹកខុស មានសេចក្តីរលឹកត្រូវ សម្រាប់រំលត់ ។ បុរសបុគ្គល​អ្នក​មាន​សមាធិ​​ខុស មានសមាធិត្រូវ សម្រាប់រំលត់ ។ បុរសបុគ្គលអ្នកមានញាណខុស មាន​ញាណ​​ត្រូវ សម្រាប់រំលត់ ។ បុរសបុគ្គលអ្នកមានវិមុត្តិខុស មានវិមុត្តិត្រូវ សម្រាប់​រំលត់ ។ បុរសបុគ្គលអ្នកមានថីនមិទ្ធៈ គ្របសង្កត់ មានការប្រាស​ចាក​ថីនមិទ្ធៈ សម្រាប់រំលត់ ។ បុរសបុគ្គលអ្នកមានចិត្តរាយមាយ មានការមិនមាន​ចិត្ត​រាយ សម្រាប់រំលត់ ។ បុរសបុគ្គល អ្នកមានសេចក្តីសង្ស័យ មានការកន្លង​សេចក្តី​​​សង្ស័យ សម្រាប់រំលត់ ។ បុរសបុគ្គល អ្នកមានសេចក្តីក្រេវក្រោធ មាន​សេចក្តី​មិនក្រេវក្រោធ សម្រាប់រំលត់ ។ បុរសបុគ្គល អ្នកចងសេចក្តីក្រោធទុក មាន​ការមិនចងសេចក្តីក្រោធទុក សម្រាប់រំលត់ ។ បុរសបុគ្គល អ្នកលុបគុណ​គេ ​មានការមិនលុបគុណគេ សម្រាប់រំលត់ ។ បុរសបុគ្គល អ្នកប្រណាំងវាសនា មាន​ការមិនប្រណាំងវាសនា សម្រាប់រំលត់ ។ បុរសបុគ្គល អ្នកច្រណែន មាន​ការ​មិនច្រណែន សម្រាប់រំលត់ ។ បុរសបុគ្គល អ្នកកំណាញ់ មាន​សេចក្តី​មិន​កំណាញ់ សម្រាប់រំលត់ ។ បុរសបុគ្គល អ្នកអួតអាង មានការមិនអួតអាង សម្រាប់​រំលត់ ។ បុរសបុគ្គល អ្នកលាក់ពុត មានការមិនលាក់ពុត សម្រាប់​រំលត់ ។ បុរសបុគ្គល អ្នករឹងត្អឹង មានសេចក្តីមិនរឹងត្អឹង សម្រាប់រំលត់ ។ បុរសបុគ្គល អ្នក​មើលងាយគេ មានសេចក្តីមិនមើលងាយគេ សម្រាប់រំលត់ ។ បុរសបុគ្គល ដែល​គេប្រដៅបានដោយក្រ មានការប្រដៅបានដោយងាយ សម្រាប់រំលត់ ។ បុរស​បុគ្គល អ្នកមានមិត្រអាក្រក់ មានមិត្រល្អ សម្រាប់រំលត់ ។ បុរសបុគ្គល អ្នក​ធ្វេស​ប្រហែស មានសេចក្តីមិនធ្វេសប្រហែស សម្រាប់រំលត់ ។ បុរសបុគ្គល អ្នកមិនជឿ មានការជឿសម្រាប់រំលត់ ។ បុរសបុគ្គល អ្នកមិនខ្មាសបាប មាន​សេចក្តី​​​ខ្មាសបាប សម្រាប់រំលត់ ។ បុរសបុគ្គល អ្នកមិនខ្លាចបាប មាន​សេចក្តី​ខ្លាច​បាប សម្រាប់រំលត់ ។ បុរសបុគ្គល អ្នករៀនសូត្រតិច មានការរៀន​សូត្រ​ច្រើន សម្រាប់រំលត់ ។ បុរសបុគ្គល អ្នកខ្ជិលច្រអូស មានការប្រារព្ធព្យាយាម សម្រាប់​រំលត់ ។ បុរសបុគ្គល អ្នកមានស្មារតីភ្លេចភ្លាំង មានស្មារតីតម្កល់ខ្ជាប់ សម្រាប់​រំលត់ ។ បុរសបុគ្គល អាប់ឥតប្រាជ្ញា មានការបរិបូណ៌ដោយប្រាជ្ញា សម្រាប់​រំលត់ ។ បុរសបុគ្គល អ្នកប្រកាន់តាមសេចក្តីយល់ឃើញរបស់ខ្លួន ប្រកាន់​មាំ និងមានលទ្ធិ ដែលគេឲ្យលះបង់បានដោយក្រ មានសេចក្តី​មិន​ប្រកាន់​​​​តាមសេចក្តីយល់ឃើញរបស់ខ្លួន មិនបានប្រកាន់មាំ និងមានលទ្ធិ ដែល​គេ​ឲ្យលះបង់បានដោយងាយ សម្រាប់រំលត់ ។</p>
        <p><a class='ref km' id='km109' href='#km109'>១០៩</a>ម្នាលចុន្ទ តថាគតបានសម្តែងនូវហេតុនៃសេចក្តីផូរផង់ហើយ បាន​សម្តែងនូវហេតុនៃការកើតឡើងនៃចិត្តហើយ បានសម្តែងនូវហេតុ​នៃ​ការ​ចៀស​​​​វាង (នូវបាបធម៌មានការបៀតបៀនជាដើម) ហើយបាន​សម្តែង​នូវ​ហេតុ​នៃ​ការ​​កើតក្នុងជាន់ខ្ពស់ហើយ បានសម្តែងនូវហេតុ ជាគ្រឿងរំលត់ហើយ ដោយ​​​​​ប្រការ​ដូច្នេះឯង ។ ម្នាលចុន្ទ កិច្ចណាដែលសាស្តា ជាអ្នក​ស្វែង​រក​នូវ​ប្រយោជន៍ ជាអ្នកអនុគ្រោះគប្បីធ្វើដល់សាវ័កទាំងឡាយ កិច្ចនោះតថាគត អាស្រ័យ​សេចក្តីអនុគ្រោះ បានធ្វើហើយដល់អ្នកទាំងឡាយ ។ ម្នាលចុន្ទ ពួក​អ្នក​​​ចូរពិចារណា នូវរុក្ខមូលសេនាសនៈនឹងផ្ទះស្ងាត់នុ៎ះចុះ ម្នាលចុន្ទ ពួក​អ្នក​កុំប្រមាទឡើយ កុំជាបុគ្គលមានសេចក្តីក្តៅក្រហាយ ស្តាយក្រោយឡើយ ។ នេះ​ជាពាក្យប្រៀនប្រដៅរបស់យើង ដល់អ្នកទាំងឡាយ ។ លុះព្រះមានជោគ បាន​ទ្រង់សម្តែងព្រះសូត្រនេះចប់ហើយ ព្រះមហាចុន្ទដ៏មានអាយុ ក៏​មា​ន​ចិត្ត​ត្រេកអររីករាយ ចំពោះភាសិត របស់ព្រះមានព្រះភាគ ។</p>
        <p>បទ៤៤ ព្រះមានព្រះភាគ បានត្រាស់សម្តែងហើយ សន្ធិ</p>
        <p>ចប់ សល្លេខសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>