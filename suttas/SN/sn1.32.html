<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.32' lang='km'>
        <header>
            <ul>
            </ul>
        </header>
        <p><a class='ref km' id='km87' href='#km87'>៨៧</a>​សម័យ​មួយ ព្រះមានព្រះភាគ គង់នៅក្នុង​វត្តជេតពន របស់ អនាថបិណ្ឌិក​សេដ្ឋី​ ទៀបក្រុងសាវត្ថី ។ គ្រានោះឯង កាលរាត្រីបឋមយាម កន្លងហើយ​ មានពួក​សតុល្លប្បកាយិកាទេវតាជាច្រើន មានរស្មីដ៏រុងរឿង ញ៉ាំងវត្តជេតពនទាំមូលឲ្យភ្លឺ​រុង​រឿង ក៏ចូលទៅគាល់ព្រះមានព្រះភាគ លុះចូលទៅដល់​ ក្រាបថ្វាយបង្គំព្រះមានព្រះភាគ ហើយ​​​​ឈរ​​​ក្នុងទីដ៏សមគួរ ។​</p>
        <p><a class='ref km' id='km88' href='#km88'>៨៨</a>លុះទេវតាមួយអង្គ ឈរក្នុងទីដ៏សមគួរហើយ​ ក៏ពោលគាថានោះ​ ក្នុងសំណាក់នៃព្រះមានព្រះភាគថា</p>
        <p>ព្រោះសេចក្តីកំណាញ់និងសេចក្ដីប្រមាទ បានជនរជនឲ្យទានមិនកើតយ៉ាង​នេះ​ ទាន​​​ កាលបើបុគ្គលដឹងច្បាស់ ជាអ្នកប្រាថ្នានូវបុណ្យ គួរតែឲ្យ ។​</p>
        <p><a class='ref km' id='km89' href='#km89'>៨៩</a>លំដាប់នោះឯង ទេវតាមួយអង្គទៀត បានពោលគាថា ទាំងឡាយនេះ ក្នុងសំណាក់នៃព្រះមានព្រះភាគថា</p>
        <p>មនុស្សកំណាញ់ ភ័យចំពោះហេតុណា ហើយមិនឲ្យទាន​ ហេតុនោះឯង ជាភ័យេបស់អ្នកមិនឲ្យ បុគ្គលកំណាញ់ ខ្លាចចំពោះហេតុណា ព្រោះសេចក្ដីឃ្លាននិងស្រែក ហេតុនោះឯង​ តែងពាល់ត្រូវបុគ្គលពាល ក្នុងលោក​នេះ និងលោកខាងមុខ ព្រោះហេតុនោះ សាធុជន គួរតែកម្ចាត់​បង់​នូវសេចក្ដីកំណាញ់ ជាអ្នកគ្របសង្កត់នូវមន្ទិល ហើយត្រូវឲ្យទាន​​​​​ (ព្រោះថា) បុណ្យ ទាំងឡាយ​ ជាទីពឹងរបស់ពួកសត្វក្នុងលោកខាងមុខ​ ។</p>
        <p><a class='ref km' id='km90' href='#km90'>៩០</a>លំដាប់នោះឯង ទេវតាមួយអង្គទៀត បានពោលគាថា ទាំងឡាយនេះ ក្នុងសំណាក់នៃព្រះមានព្រះភាគថា</p>
        <p>ពួកជនណា​ កាលទ្រព្យមានតិច ក៏នៅតែឲ្យទានបាន​ ដូចជាអ្នកដើរផ្លូវឆ្ងាយ (ចែកស្បៀងដែលមានតិចតួច​ ដល់គ្នាបាន) កាលបើគេ ស្លាប់​​រាល់គ្នា​ ជននោះឈ្មោះថាមិនស្លាប់ ធម៌នេះ ជាធម៌របស់បុរា​ណាចារ្យ​​ ជន​ពួកខ្លះ​ កាលទ្រព្យមានតិចក៏នៅតែឲ្យទានបាន​ ជនពួកខ្លះ សូម្បីសូម្បូណ៌ទ្រព្យច្រើន ក៏ឲ្យទានមិនកើត ទក្ខិណាទាន ដែលគេបែង​ អំពី​​​​ទ្រព្យ​តិចហើយឲ្យ រមែងមានផលស្មើគ្នានឹងទានរាប់ពាន់ ។ </p>
        <p><a class='ref km' id='km91' href='#km91'>៩១</a>លំដាប់នោះឯង ទេវតាមួយអង្គទៀត បានពោលគាថា ទាំងឡាយនេះ ក្នុងសំណាក់នៃព្រះមានព្រះភាគថា</p>
        <p>កាលបើពួកសប្បុរស​ កំពុងឲ្យរបស់ដែលឲ្យបាន ដោយកម្រកំពុង​ធ្វើអំពើ​ដែលធ្វើបានដោយកម្រ ពួកអសប្បុរសធ្វើតាមមិនបាន​ (ព្រោះ​) ធម៌​របស់ពួកអសប្បុរស ប្រព្រឹតតាមបានដោយកម្រ ព្រោះហេតុនោះ គតិរបស់​ពួកសប្បុរសនិងអសប្បុរស រមែងផ្សេងគ្នា​ អំពីលោក​នេះទៅ ​គឺ​​ពួក​​អសប្បុរស ទៅកាន់នរក ពួកសប្បុរសទៅកាន់ឋានសួគ៌​ ។​</p>
        <p>លំដាប់នោះឯង ទេវតាមួយអង្គទៀត បានក្រាបបង្គំទូលព្រះមានព្រះភាគយ៉ាង​នេះថា​​​​​​​​​​ បពិត្រព្រះមានព្រះភាគ ភាសិតរបស់អ្នណាហ្ន៎ ជាសុភាសិត ។</p>
        <p><a class='ref km' id='km92' href='#km92'>៩២</a>ភាសិតរបស់អ្នកគ្រប់គ្នា ជាសុភាសិត ដោយបរិយាយដែរហើយ តែអ្នកទាំងឡាយ ចូរស្ដាប់ពាក្យរបស់តថាគតវិញថា</p>
        <p>ជនណាចិញ្ចឹមភរិយាផង កាលបើទ្រព្យមានតិច នៅតែឲ្យទានបានផង ប្រព្រឹត​​ធម៌បានផង ប្រព្រឹត្តនូវសេចក្ដីខ្វល់ខ្វាយ (ក្នុងការងារ) ផង ពួកជន​​​​​​ដែលមានការបូជារាប់ពាន់ ដល់បុគ្គលមួយសែននាក់ នៅតែ​មិន​​​ដល់​មួយចំណិត របស់បុគ្គលយ៉ាងនោះបាន ។​</p>
        <p><a class='ref km' id='km93' href='#km93'>៩៣</a>លំដាប់នោះ ទេវតាមួយអង្គទៀត បានពោលគាថា ចំពោះព្រះមាន​ព្រះ​ភាគថា​</p>
        <p>យ័ញ្ញនុ៎ះ មានផលដ៏ទូលយច្រើនដែរ​ នៅតែមិនដល់ទានដែលបុគ្គលឲ្យហើយ​ ដោយធម៌ស្មើ តើដោយហេតុដូចម្ដេច បុគ្គលមានការបូជារាប់ពាន់ ដល់​បុគ្គលមួយពាន់បាក់នោះ នៅតែមិនដល់មួយចំណិត របស់បុគ្គលយ៉ាងនោះ តើដូចម្ដេច ។</p>
        <p><a class='ref km' id='km94' href='#km94'>៩៤</a>លំដាប់នោះឯង ព្រះមានព្រះភាគ បានត្រាស់នឹងទេវតានោះ ដោយគាថា​ ថា</p>
        <p>បុគ្គលពួកមួយ​ បានឋិតនៅស៊ប់ក្នុងធម៌មិនស្មើ​ ហើយបៀតបៀន សម្លាប់​ ពុំនោះ​សោត ធ្វើបុគ្គលដទៃឲ្យសោកសៅទើបឲ្យទាន ទក្ខិណាទាននោះ ឈ្មោះ​​​ថា មានមុខទទឹកដោយទឹកភ្នែក ប្រកបដោយអាជ្ញា​ មិនដល់នូវតម្លៃនៃទាន ដែលបុគ្គលឲ្យហើយដោយធម៌ដ៏ស្មើទេ បុគ្គលមានការបូជា រាប់ពាន់​ ដល់បុគ្គលមួយពាន់នាក់នោះ នៅតែមិនដល់មួយចំណិត របស់​បុគ្គល​យ៉ាងនោះ​ ដូច្នេះឯង​ ។​</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
