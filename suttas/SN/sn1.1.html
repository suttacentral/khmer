<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.1' lang='km'>
        <header>
            <ul>
                <li>សុត្តន្តបិដក សំយុត្តនិកាយ</li>
                <li>សគាថវគ្គ</li>
                <li>បឋមភាគ</li>
                <li>ទេវតាសំយុត្ត</li>
                <li>នឡវគ្គទី១</li>
            </ul>
            <p>សូមនមស្ការ ចំពោះព្រះមានព្រះភាគ​ ជាអរហន្តសមា្មសសម្ពុទ្ធអង្គនោះ ។</p>
            <h1>ឱឃតរណសូត្រទី១</h1>
        </header>
        <p><a class='ref km' id='km1' href='#km1'>១</a>ខ្ញុំបានស្ដាប់មក​ យ៉ាងនេះ​ ។​ សម័យមួយ​ ព្រះមានព្រះភាគ ទ្រង់គង់នៅក្នុង​វត្ត​​​ជេតពន របស់អនាថបិណ្ឌិកសេដ្ឋី ទៀបក្រុងសាវត្ថី ។​​​ គ្រានោះឯង​​លុះរាត្រី បឋមយាម​​​​​​​កន្លងតទៅហើយ ទេវតាមួយអង្គមានរស្មីរុងរឿងញ៉ាំង​វត្តជេតពន ទាំងមូល​ឲ្យភ្លឺស្វាង ហើយ​​​ចូល​ទៅគាល់ព្រះមានព្រះភាគ លុះចូលទៅដល់ហើយ​ ក៏ក្រាប​ថ្វាយបង្គំព្រះមាន​ព្រះ​ភាគ រួចហើយឈរក្នុងទីដ៏សមគួរ ។</p>
        <p><a class='ref km' id='km2' href='#km2'>២</a>លុះទេវតានោះ ឈរក្នុងទីដ៏សមគួហើយ​ ទើបក្រាបបង្គំទូល​សួរ​ព្រះមានព្រះភាគ យ៉ាងនេះថា បពិត្រព្រះអង្គនិទ៌ុក្ខ​ ព្រះអង្គឆ្លងនូវអន្លង់​ ដោយហេតុ​ដូចម្ដេចហ្ន៎ ។ ព្រះអង្គត្រាស់ថា ម្នាលអាវុសោ តថាគតមិនឈប់ មិនប្រឹង តែឆ្លង​អន្លង់បាន​ ។​ បពិត្រ ព្រះអង្គនិទ៌ុក្ខ​ ចុះព្រះអងមិនឈប់ មិនប្រឹង តែឆ្លងអន្លង់បាន តើ​ដូច​​​ម្ដេច ។ ម្នាលអាវុសោ កាលណាតថាគតឈប់ តថាគតនឹង​លិចចុះក្នុង​កាល​នោះ​​​ កាលណា តថាគតប្រឹង តថាគតនឹងរសាត់ឃ្លាតទៅក្នុងនោះម្នាលអាវុសោ តថាគត​​មិនឈប់ មិនប្រឹង​ តែឆ្លង អន្លង់បាន​ យ៉ាងនេះឯង ។ តាំងពីយូរណាស់ហើយ ខ្ញុំទើបតែនឹងបានឃើញខីណាសវព្រាហ្មណ៍ ជាអ្នករំលត់កិលេស​ ដែលមិនឈប់ មិនប្រឹង តែឆ្លងតណ្ហាដែលផ្សាយទៅក្នុងលោកបាន ។ </p>
        <p><a class='ref km' id='km3' href='#km3'>៣</a>លុះទេវតានោះ ពោលពាក្យនេះចប់ហើយ ព្រះសាស្ដាក៏មានព្រះហឫទ័យ រីករាយ ។​ គ្រានោះឯង ទេវតាអង្គនោះ​​ ដឹងថាព្រះសាស្ដារបស់អញ មាន​ព្រះ​ហឫ​ទ័យ​រើករាយដូច្នេះហើយ ​ក៏ថ្វាយបង្គំព្រះមានព្រះភាគ ធ្វើប្រទក្សិណ ​ហើយក៏បាត់ទៅក្នុងទី​នោះឯង ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>
