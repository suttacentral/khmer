<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.24' lang='km'>
        <header>
            <ul>
            </ul>
            <h1>ឃដិការសូត្រ ទី ៤</h1>
        </header>
        <p><a class='ref km' id='km289' href='#km289'>២៨៩</a>ឃដិការទេវបុត្ត ឋិតនៅក្នុងទីសមគួរហើយ ពោលនូវគាថានេះ ក្នុង សំណាក់នៃព្រះមានព្រះភាគថា</p>
        <p>ភិក្ខុទាំង ៧ រូប បានទៅកើតក្នុងជាន់អវិហាហើយ ជាអ្នកមានចិត្តផុតស្រឡះ មានរាគៈទោសៈអស់ហើយ ឆ្លងនូវតណ្ហា ក្នុងលោកបាន ។</p>
        <p><a class='ref km' id='km290' href='#km290'>២៩០</a>ព្រះមានព្រះភាគត្រាស់ថា បុគ្គលទាំងឡាយណា បានឆ្លងនូវសង្គកិលេស ជាលំនៅនៃមច្ចុ​ ដែលឆ្លងបានដោយកម្រក្រៃពេក បុគ្គលទាំងនោះ បានលះបង់នូវរាងកាយ​ ជារបស់មនុស្សហើយ កន្លងនូវទិព្វយោគ គឺសំយោជនៈ ជាចំណែកខាងលើបាន ​ ។​</p>
        <p><a class='ref km' id='km291' href='#km291'>២៩១</a>ទ. ព្រះថេរៈទាំង ៣ រូបនោះ​ គឺ ព្រះថេរៈឈ្មោះ ឧបកៈ​ ១ ផលគណ្ឌៈ ១ បុក្កុសាតិ ១ (និងព្រះថេរៈ ៤​ រូបទៀត) គឺភទ្ទិយៈ ១ ខណ្ឌទេវៈ ១ ពាហុរគ្គិ​ ១ សិង្គិយៈ ១ ព្រះថេរៈទាំងនោះ បានលះបង់នូវកាយជារបស់មនុស្ស ហើយកន្លងនូវទិព្វយោគបាន ។</p>
        <p><a class='ref km' id='km292' href='#km292'>២៩២</a>ព. អ្នកឯង ជាអ្នកមានកុសល ពោលសរសើរគុណនៃព្រះថេរៈ​ទាំង​នោះជាអ្នកលះបង់នូវអន្ទាក់នៃមារ ចុះព្រះថេរៈទាំងនោះ បានកាត់នូវចំណង ​គឺភពព្រោះដឹងច្បាស់នូវធម៌របស់បុគ្គលណា ។</p>
        <p><a class='ref km' id='km293' href='#km293'>២៩៣</a>ទ. ព្រះថេរៈទាំងនោះ បានកាត់នូវចំណងគឺភព ព្រោះដឹងច្បាស់នូវធម៌របស់បុគ្គលណា បុគ្គលនោះ វៀរតែព្រះមានព្រះភាគចេញ មិនមាន វៀរតែសាសនារបស់ព្រះអង្គចេញ មិនមាន នាមនិងរូបរលត់ទៅឥតមានសេសសល់ ក្នុងធម៌ណា ឯព្រះថេរៈទាំងនោះ បានកាត់នូវចំណងគឺភពព្រោះដឹងច្បាស់នូវធម៌នោះ ក្នុងសាសនានោះ ។ </p>
        <p><a class='ref km' id='km294' href='#km294'>២៩៤</a>ព. អ្នកឯងបានជាពោលវាចាជ្រាលជ្រៅ កម្រដឹងបាន កម្រយល់ បានក្រៃពេក តើអ្នកឯង . ពោលវាចាប្រាដកដូច្នេះ ព្រោះដឹងច្បាស់នូវធម៌​របស់បុគ្គលណា ។</p>
        <p><a class='ref km' id='km295' href='#km295'>២៩៥</a>ទ. ខ្ញុំព្រះអង្គពីដើមជាស្មូនឆ្នាំង ឈ្មោះឃដិការ​ កើតក្នុងនិគមឈ្មោះវេភឡិង្គ ជាអ្នកចិញ្ចឹមមាតបិតា ជាឧបាសករបស់ព្រះពុទ្ធ ព្រះនាមកស្សប ជាអ្នកវៀរចាកមេថុនធម្ម ប្រព្រឹត្តធម៌ប្រសើរ ប្រាចាកអាមិសៈ បាននៅក្នុងស្រុកជាមួយនឹងព្រះអង្គ ជាសម្លាញ់នឹងព្រះអង្គក្នុងកាលមុន ខ្ញុំព្រះអង្គស្គាល់ច្បាស់នូវភិក្ខុឍទាំង ៧ រូបនុ៎ះ ដែលមានចិត្តផុតស្រឡះ មានរាគៈទោសៈអស់ហើយ បានឆ្លងនូវតណ្ហា ក្នុងលោក ។</p>
        <p><a class='ref km' id='km296' href='#km296'>២៩៦</a>ព.​ម្នាលភគ្គវៈ អ្នកឯង ពោលយ៉ាងណា ឯរឿងនុ៎ះ ក្នុងកាលនោះ ក៏មានយ៉ាងនោះមែន អ្នកឯងពីដើមជាស្មូនឆ្នាំងឈ្មោះឃដិការ កើតក្នុង​និគម ឈ្មោះវេភឡិង្គ ជាអ្នកចិញ្ចឹមមាតបិតា ជាឧបាសករបស់ព្រះពុទ្ធ ព្រះនាមកស្សប ជាអ្នកវៀរចាកមេថុនធម្ម ប្រព្រឹត្តធម៌ប្រសើរប្រាចាកអាមិសៈបាននៅក្នុងស្រុកជាមួយនឹងតថាគត ជាសម្លាញ់នឹងតថាគតក្នុងកាលមុន ។ នេះជាការដែលបានជួបជុំសម្លាញ់ ដែលមានក្នុងកាលមុនទាំងពីរនាក់ ដែលមានខ្លួនចម្រើនហើយ បានទ្រទ្រង់នូវសេរីរៈជាទីបំផុតយ៉ាងនេះឯង ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>
