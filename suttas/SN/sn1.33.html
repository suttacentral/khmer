<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.33' lang='km'>
        <header>
            <ul>
            </ul>
            <h1>សាធុសូត្រ ទី ៣</h1>
        </header>
        <p><a class='ref km' id='km95' href='#km95'>៩៥</a>លំដាប់នោះឯង កាលរាត្រីបឋមយាម កន្លងទៅហើយពួកសតុល្លប្ប​កាយិកាទេវតាជាច្រើន មានរស្មីដ៏រុងរឿង ញ៉ាំងវត្តជេតពនទាំងមូលឲ្យភឺ្លស្វាង​ ចូលទៅ​ គាល់ព្រះមានព្រះភាគ លុះចូលដល់ ថ្វាយបង្គំព្រះមានព្រះភាគ ហើយឈរនៅក្នុង​ទីដ៏សមគួរ ។​</p>
        <p><a class='ref km' id='km96' href='#km96'>៩៦</a>ទេវតាមួយអង្គ ឈរក្នុងទីដ៏សមគួរ បន្លឺនូវឧទាននេះ ក្នុងសំណាក់នៃព្រះមានព្រះភាគថា</p>
        <p>បពិត្រព្រះអង្គអ្នកនិទ៌ុក្ខ ទានជាការប្រពៃណាស់ បុគ្គលឲ្យទានមិនបាន​យ៉ាងនេះ ព្រោះសេចក្ដីកំណាញ់ផង ព្រោះសេចក្ដីប្រហែសផង ទានកាល​បើ​បុគ្គល​ដឹងច្បាស់ ជាអ្នកប្រាថ្នានូវបុណ្យ គួតែឲ្យ ។</p>
        <p><a class='ref km' id='km97' href='#km97'>៩៧</a>លំដាប់នោះ ទេវតាមួយអង្គទៀត បន្លឺនូវឧទាននេះ ក្នុងសំណាក់នៃ ព្រះមាន​ព្រះភាគថា</p>
        <p>បពិត្រព្រះអង្គអ្នកនិទ៌ុក្ខ ទាន ជាការប្រពៃណាស់ កាលដែលទ្រព្យមានតិច នៅតែ​ឲ្យបាន ជាការប្រពៃ ជនពួកខ្លះ សូម្បីមានទ្រព្យបន្តិចបន្តួច ក៏ឲ្យបាន ជន​ពួកខ្លះមានទ្រព្យច្រើនតែឲ្យមិនកើតទក្ខិណាទាន ដែល​គេចែក​រំលែក អំពីទ្រព្យតិច​ ហើយឲ្យ មានផលស្មើគ្នានឹងទានដទៃរាប់ពាន់ ។</p>
        <p><a class='ref km' id='km98' href='#km98'>៩៨</a>លំដាប់នោះ ទេវតាមួយអង្គទៀត បានបន្លឺនូវឧទាននេះ ក្នុងសំណាក់នៃព្រះមានព្រះភាគថា</p>
        <p>បពិត្រព្រះអង្គអ្នកនិទ៌ុក្ខ ទាន ជាការប្រពៃណាស់ កាលដែលទ្រព្យមានតិច នៅ​តែឲ្យបាន ជាការប្រពៃ​ មួយទៀតការឲ្យដោយសទ្ធា ជាការប្រពៃ ពួកអ្នក​ប្រាជ្ញពោលថា ទាននិងចម្បាំងមានកម្លាំងស្មើគ្នា ពួកសប្បុរ​ស សូម្បីមានគ្នាតិច រមែងឈ្នះ​ពួកអសប្បុរស ដែលមានគ្នាច្រើន បានកាលបើ​បុគ្គល​ណា​ជឿ (កម្មផល) ហើយឲ្យទានសូម្បីបន្តិចបន្តួច បុគ្គលនោះរមែង​បានសចក្តីសុខ ក្នុងលោកខាងមុខ ព្រោះតែទាននោះឯង ។</p>
        <p><a class='ref km' id='km99' href='#km99'>៩៩</a>លំដាប់នោះ ទេវតាមួយអង្គទៀត បានបន្លឺនូវឧទាននេះ ក្នុងសំណាក់ នៃ ព្រះមាន​​ព្រះភាគថា</p>
        <p>បពិត្រព្រះអង្គអ្នកនិទ៌ុក្ខ ទានជាការប្រពៃណាស់ កាលដែលទ្រព្យមានតិច នៅតែ​ឲ្យ​​បាន ជាការប្រពៃ​ ការឲ្យដោយសទ្ធា ជាការប្រពៃ មួយទៀត ការឲ្យនូវ​របស់ដែលបានមកដោយធម៌ ជាការប្រពៃ ជនណាឲ្យទាន​ដល់​បុគ្គល អ្នកបានធម៌ អ្នកត្រាស់ដឹង ដោយសេចក្ដីសង្វាត និងសេចក្ដីព្យាយាម ជន (នោះ) កន្លងបង់នូវវេតរណិនរក របស់ស្ដេចយមៈ ហើយដល់​នូវ​ឋានទាំងឡាយ ជាទិព្វបាន ។ </p>
        <p><a class='ref km' id='km100' href='#km100'>១០០</a>លំដាប់នោះ ទេវតាមួយអង្គទៀត បានបន្លឺនូវឧទាននេះ ក្នុងសំណាក់នៃ ព្រះមានព្រះភាគថា</p>
        <p>បពិត្រព្រះអង្គអ្នកនិទ៌ុក្ខ ទានជាការប្រពៃណាស់ កាលដែលមានទ្រព្យតិចនៅតែ​ឲ្យ​​​បាន​​ ជាការប្រពៃ ​មួយទៀត ការឲ្យដោយសទ្ធា ជាការប្រពៃ មួយទៀត ទាំងឲ្យរបស់ដែលបានមកដោយធម៌ ជាការប្រពៃ បុន្តែការពិចារណាហើយឲ្យ ទើបជាការប្រពៃពិត ព្រោះទានដែលបុគ្គលពិចារ​ណា​ ហើយ​ឲ្យ ព្រះសុគតទ្រង់សរសើរ ពួកទក្ខិណេយ្យបុគ្គលណា មានក្នុងជីវ​លោក​នេះ ទានដែលបុគ្គលឲ្យចំពោះ ពួកទក្ខិណេយ្យ-បុគ្គលនុ៎ះ មានផលច្រើន ដូចជាពូជ ដែលបុគ្គលសាបព្រោះក្នុងស្រែល្អ ។</p>
        <p><a class='ref km' id='km101' href='#km101'>១០១</a>លំដាប់នោះ ទេវតាមួយអង្គទៀត បានបន្លឺនូវឧទាននេះ ក្នុង សំណាក់នៃ ព្រះមានព្រះភាគថា</p>
        <p>បពិត្រព្រះអង្គអ្នកនិទ៌ុក្ខ ទាន ជាការប្រពៃណាស់ កាលដែលទ្រព្យមានតិច នៅតែ​ឲ្យបាន ជាការប្រពៃ​ ការឲ្យទានដោយសទ្ធា ជាការប្រពៃ ការឲ្យ របស់​ដែល​បានមកដោយធម៌ជាការប្រពៃ ការពិចារណាហើយឲ្យ ក៏ជា ការប្រពៃហើយ ប៉ុន្តែការសង្រួម គឺការមិនបៀតបៀនក្នុងសត្វទាំងឡាយ ក៏រិត​តែជាការប្រពៃណាស់ បុគ្គលណា មិនប្រព្រឹត្តបៀតបៀននូវសត្វ ទាំងឡាយ មិនធ្វើបាប ព្រោះខ្លាចការតិះដៀលអំពីអ្នកដទៃ ជនទាំងឡាយ​ តែង​សរ​​សើរបុគ្គលខ្លាចបាប មិនសរសើរបុគ្គលក្លៀវក្លា ក្នុងបាបនោះទេ ឯពួក​សប្បុរសមិនធ្វើបាប ព្រោះខ្លាចបាប ។ </p>
        <p><a class='ref km' id='km102' href='#km102'>១០២</a>លំដាប់នោះឯង ទេវតាដទៃទៀត បានក្រាបបង្គំទូលព្រះមាន ព្រះភាគ​យ៉ាង​​នេះថា ​បពិត្រព្រះមានព្រះភាគ ភាសិតរបស់អ្នណាហ្ន៎ ជាសុភាសិត ។</p>
        <p><a class='ref km' id='km103' href='#km103'>១០៣</a>ព្រះមានព្រះភាគត្រាស់ថា ភាសិត របស់អ្នកទាំងឡាយគ្រប់គ្នា ជា សុភាសិត ដោយបរិយាយដែរហើយ តែអ្នកទាំងឡាយ ចូរស្ដាប់ពាក្យរបស់ តថាគត វិញថា</p>
        <p>ការឲ្យដោយសទ្ធា អ្នកប្រាជ្ញសរសើរ ដោយចំណែកច្រើនប្រការ តែថា ធម៌​ជា​ឧបាយដើម្បីព្រះនិព្វាន ត្រឹមតែ ១​ បទ​ ក៏ប្រសើរក្រែងលែងជាង​ ទានទៅ​ទៀត ព្រោះសប្បុរសទាំងឡាយជាន់ដើម​ ឬជាន់ដើមទៅទៀត ដែលជាអ្នក​ប្រកបដោយប្រាជ្ញា ក៏បានដល់ព្រះនិព្វានមែនពិត ។ ​</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
