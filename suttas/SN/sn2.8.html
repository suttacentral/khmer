<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.8' lang='km'>
        <header>
            <ul>
            </ul>
            <h1>តាយនសូត្រ ទី៨</h1>
        </header>
        <p><a class='ref km' id='km240' href='#km240'>២៤០</a>គ្រានោះ កាលរាត្រីបឋមយាមកន្លងទៅហើយ តាយនទេវបុត្តជាបុរាណ​​​​តិត្ថករ មានរស្មីដ៏ល្អ ញ៉ាំងវត្តជេតពនទាំងមូលឲ្យភ្លឺ ចូលទៅគាល់ព្រះមានព្រះភាគ​ លុះ​​ចូលទៅដល់ ក៏ថ្វាយបង្គំព្រះមានព្រះភាគ ហើយឋិតនៅក្នុងទីដ៏សមគួរ ។</p>
        <p><a class='ref km' id='km241' href='#km241'>២៤១</a>លុះតាយនទេវបុត្ត ឋិតនៅក្នុងទីសមគួរហើយទើបពោលគាថា​ទាំង​ឡាយ​​នេះ ក្នុងសំណាក់នៃព្រះមានព្រះភាគថា</p>
        <p>បពិត្រព្រាហ្មណ៍ ចូរអ្នកកាត់ខ្សែតណ្ហា ចូរអ្នកបន្ទោបង់កាមទាំងឡាយ មុនី (បើ) មិនលះបង់កាមទាំងឡាយទេ ក៏មិនបាននូវឈាន បុគ្គលបើបាន ជាធ្វើព្យាយាម កុំគប្បីបន្ធូបន្ថយព្យាយាមនោះឡើយ គប្បីធ្វើព្យាយាមនោះ ឲ្យមាំមួនឡើង ព្រោះថាបព្វជ្ជា ដែលបុគ្គលកាន់ធូរៗ រមែងរោយធូលីគឺកិលេសដ៏ក្រៃលែង​ អំពើអាក្រក់ដែលបុគ្គលមិនធ្វើហើយ ជាអំពើប្រសើរ អំ​ពើ​​អាក្រក់ តែងក្តៅក្រហាយ ក្នុងកាលជាខាងក្រោយ​​​​​​​​​​​​​​​​​​​​​​​​​​​​​​​​​​​​​​​​​មួយទៀត​​​​​​​​​​​​​​​​​​​​​​​​​​​​​​​​​​​​​​​​បុគ្គល​ ធ្វើអំពើណា តែងមិនក្តៅតាមអំពើនោះ ដែលបុគ្គលធ្វើហើយ ជាអំពើល្អប្រសើរ ភាពជាសមណៈដែលអ្នកបួសកាន់មិនល្អ តែងប្រទាញចូលទៅក្នុងនរក ដូចជាស្បូវដែលបុគ្គល កាន់មិនល្អ តែងមុតដៃដូច្នោះឯង ​​​ការងារ​ណា​ មួយដ៏ធូរៗ ក្តី វត្តណាមួយដ៏សៅហ្មងក្តី ព្រហ្មចរិយធម៌ណាមួយ ដែល​ បុគ្គល​​ប្រព្រឹត្តដោយសេចក្តីរង្គៀសក្តីកិច្ចនោះ ជាកិច្ចមិនមានផលធំឡើយ ។</p>
        <p>តាមនទេវបុត្ត បានពោលពាក្យនេះ លុះពោលពាក្យនេះរួច ក៏ថ្វាយបង្គំព្រះមានព្រះ​ភាគ ធ្វើប្រទក្សិណហើយ បាត់ក្នុងទីនោះឯង ។</p>
        <p><a class='ref km' id='km242' href='#km242'>២៤២</a>កាលរាត្រីនោះកន្លងទៅ ព្រះមានព្រះភាគត្រាស់នឹងភិក្ខុទាំងឡាយថា ម្នាលភិក្ខុទាំងឡាយ យប់មិញនេះ កាលរាត្រីបឋមយាមកន្លងទៅហើយ តាយនទេវបុត្ត ជាបុរាណតិត្ថករ មានរស្មីដ៏ល្អញ៉ាំងវត្តជេតពនទាំងមូលឲ្យភ្លឺ ចូលមករកតថាគតលុះ​ចូល​​​​​​មក​​ដល់ហើយ ថ្វាយបង្គំតថាគត ឋិតនៅក្នុងទីសមគួរ ។ លុះតាយនទេវបុត្ត ឋិតនៅក្នុង​ទី​​​សមគួរហើយ បានពោលគាថាទាំងនេះ ក្នុងសំណាក់តថាគតថា</p>
        <p>បពិត្រព្រាហ្មណ៍ អ្នកចូរព្យាយាមកាត់ខ្សែតណ្ហា ចូរអ្នកបន្ទោបង់នូវកាម ទាំងឡាយ មុនី (បើ) មិនលះបង់នូវកាមទាំងឡាយទេ ក៏មិនបាននូវឈាន បុគ្គលបើបានជាធ្វើព្យាយាម កុំគប្បីបន្ធូរបន្ថយព្យាយាមនោះឡើយ គប្បី​ធ្វើព្យាយាមនោះ ឲ្យមាំមួនឡើង ព្រោះថាបព្វជា្ជដែលបុគ្គលកាន់ធូរៗ រមែងរោយនូវធូលី គឺកិលេសដ៏ក្រៃលែង អំពើអាក្រក់ដែលបុគ្គលមិនធ្វើហើយ ជាអំពើប្រសើរអំពើអាក្រក់ តែងក្តៅក្រហាយក្នុងកាលជាខាងក្រោយ មួយទៀត បុគ្គលធ្វើនូវអំពើណា តែងមិនក្តៅតាមអំពើនោះ​ ដែលបុគ្គលធ្វើហើយ ជាអំពើល្អប្រសើរភាព ជាសមណៈដែលអ្នកបួស​កាន់មិនល្អតែងប្រទាញចូលទៅក្នុងនរក ដូចជាស្បូវដែលបុគ្គលកាន់មិនល្អ តែងមុតដៃដូច្នោះឯង ការងារណាមួយដ៏ធូរៗក្តី វត្តណាមួយដ៏សៅហ្មងក្តី ព្រហ្មចរិយធម៌ណាមួយ ដែលបុគ្គលប្រព្រឹត្តដោយសេចក្តីរង្គៀសក្តី កិច្ចនោះ ជាកិច្ចមមិនមានផលធំឡើយ ។</p>
        <p>ម្នាលភិក្ខុទាំងឡាយ តាយនទេវបុត្ត បានពោលពាក្យនេះ លុះពោលពាក្យនេះរួច ក៏​ថ្វាយបង្គំតថាគត ធ្វើប្រទក្សិណហើយ បាត់ក្នុងទីនោះឯង ម្នាលភិក្ខុទាំងឡាយ អ្នកទាំង​ឡាយ ចូលរៀននូវតាយនគាថា ម្នាលភិក្ខុទាំងឡាយ អ្នកទាំង​ឡាយ ចូលទន្ទេញ​នូវតាយនគាថា ម្នាលភិក្ខុទាំងឡាយ អ្នកទាំងឡាយ ចូរទ្រទ្រង់នូវតាយន​គាថា ម្នាលភិក្ខុ​ទាំងឡាយ តាយនគាថា ប្រកបដោយប្រយោជន៍ ជាខាងដើមនៃព្រហ្មចរិយ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
