<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.37' lang='km'>
        <header>
            <ul>
            </ul>
            <h1>សមយសូត្រ ទី ៧</h1>
        </header>
        <p><a class='ref km' id='km117' href='#km117'>១១៧</a>ខ្ញុំបានស្ដាប់មកយ៉ាងនេះ ។​ សម័យមួយ​ ព្រះមានព្រះភាគ ទ្រង់គង់​នៅ​ក្នុងមហាវ័ន​ ជិតក្រុងកបិលវត្ថុ នាដែនសក្កៈមួយអន្លើដោយភិក្ខុសង្ឃជាច្រើន ចំនួនភិក្ខុប្រាំរយរូប សុទ្ធតែជាព្រះអរហន្តទាំងអស់​ ។​ ក៏ពួកទេវតាមកអំពីលោកធាតុទាំង ១០ ប្រជុំគ្នាដោយច្រើន ដើម្បីឃើញព្រះមានព្រះភាគ និងភិក្ខុសង្ឃ ។</p>
        <p><a class='ref km' id='km118' href='#km118'>១១៨</a>លំដាប់នោះឯង ពួកសុទ្ធាវាសទេវតា ទាំបួនអង្គត្រះរិះ យ៉ាងនេះថា ព្រះ​មាន​ព្រះភាគអង្គនេះ គង់នៅក្នុងមហាវ័ន ជិតក្រុងកបិលវត្ថុ នាដែនសក្កៈ មួយអន្លើដោយ​ភិក្ខុសង្ឃ ជាច្រើនចំនួនភិក្ខុប្រាំរយរូប សុទ្ធតែជា អរហន្តទាំងអស់​ ក៏ពួកទេវតាមក​អំពីលោកធាតុទាំង ១០ ប្រជុំគ្នាដោយច្រើនដើម្បីឃើញ ព្រះមានព្រះភាគ និងភិក្ខុសង្ឃ បើដូច្នោះ គួរតែពួកយើង ចូលទៅគាល់ព្រះមានព្រះភាគដែរ លុះចូលទៅដល់ហើយ ពួកយើងគប្បីសំដែងនូវគាថាមួយម្នាក់ៗ ក្នុងសំណាក់នៃព្រះមានព្រះភាគ ។ </p>
        <p><a class='ref km' id='km119' href='#km119'>១១៩</a>លំដាប់នោះឯង ទេវតាទាំងនោះ ក៏បាត់អំពីសុទ្ធាវាសទេវលោក មក​ប្រាកដ​​ក្នុងទីចំពោះព្រះភក្រ្ដ នៃព្រះមានព្រះភាគ ដូចជាបុរសមានកម្លាំង លាដៃដែល​អង្កុញ ឬអង្កុញដៃដែលលាដូច្នោះឯង ។ ទេវតាទាំងនោះ ក៏ថា្វយបង្គំដោយគោរព ចំពោះ​​ព្រះមានព្រះភាគហើយ ឋិតនៅក្នុងទីដ៏សមគួរ ។ </p>
        <p><a class='ref km' id='km120' href='#km120'>១២០</a>លុះទេវតាមួយអង្គ ឋិតនៅសមគួរហើយ ក៏ពោលគាថានេះ ក្នុង​សំណាក់នៃព្រះមានព្រះភាគថា</p>
        <p>សម័យនេះ ជាសម័យប្រជុំធំក្នុងដងព្រៃ ពួកទេវតាក៏មក​ប្រជុំគ្នាហើយ យើង​​​ទាំង​ឡាយ មកកាន់ទីប្រជុំ ប្រកបដោយធម៌នេះ ដើម្បីឃើញអបរាជិតសង្ឃ គឺសង្ឃដែលមារផ្ចាញ់មិនបាន ។</p>
        <p><a class='ref km' id='km121' href='#km121'>១២១</a>លំដាប់នោះ​ ទេវតាមួយអង្គទៀត ពោលគាថានេះ ក្នុងសំណាក់​នៃ​ព្រះមាន​ព្រះភាគថា</p>
        <p>ពួកភិក្ខុក្នុងទីប្រជុំនោះ ប្រកបដោយសមាធិ ធើ្វចិត្តរបស់ខ្លួន (ដែលវៀច កោង​​​​​​​​​​​​​​​​​​​​​​​​​​​​​​​​​​​​) ឲ្យជាចិត្តស្លូតត្រង់ ភិក្ខុជាបណ្ឌិតទាំងឡាយតែងរក្សានូវឥន្ទ្រិយទាំង​ឡាយដោយល្អ ដូចជាសារថីកាន់ទប់នូវខ្សែបរទុកដូច្នោះឯង ។</p>
        <p><a class='ref km' id='km122' href='#km122'>១២២</a>លំដាប់នោះ​ ទេវតាមួយអង្គទៀត ពោលគាថានេះ ក្នុងសំណាក់​នៃព្រះ​មាន​ព្រះភាគថា</p>
        <p>ភិក្ខុទាំងនោះ កាត់បង់នូវបង្គោល គឺរាគៈ ទោសៈ មោហៈ កាត់បង់នូវរនុកទ្វារ គឺរាគៈ ទោសៈ មោហៈ គាស់រំលើងនូវសសរគោល គឺរាគៈ ទោសៈ មោហៈ ហើយជាអ្នកមិនមានតណ្ហាជាគ្រឿងញាប់ញ័រ ជាអ្នក បរិ​សុទ្ធស្អាត ប្រាសចាកមន្ទិល ជានាគកម្លោះ​ មានចក្ខុ មានឥន្រ្ទិយទូន្មានល្អហើយ តែងត្រាច់ទៅ (ក្នុងទីទាំងពួងបានតាមប្រាថ្នា)​ ។</p>
        <p><a class='ref km' id='km123' href='#km123'>១២៣</a>លំដាប់នោះ​ ទេវតាមួយអង្គទៀត ពោលគាថានេះ ក្នុងសំណាក់​នៃ​ព្រះមាន ព្រះភាគថា</p>
        <p>ជនទាំងឡាយណាមួយ​ បានដល់នូវព្រះពុទ្ធ​ ជាទីរឭកជនទាំងនោះ​​ នឹងមិនទៅកាន់​អបាយភូមិឡើយ លុះលះបង់រាងកាយជារបស់មនុស្សហើយនឹងទៅបំពេញក្នុងពួកនៃទេវតាមិនខាន​ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
