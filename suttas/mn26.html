<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn26' lang='km'>
        <header>
            <ul>
            </ul>
            <h1>បាសរាសិសូត្រទី ៦</h1>
        </header>
        <p><a class='ref km' id='km៥០' href='#km៥០'>៥០</a>ខ្ញុំបានស្តាប់មកយ៉ាងនេះ ។ សម័យមួយព្រះមានព្រះភាគ ទ្រង់សម្រេចព្រះ ឥរិយាបថក្នុងវត្តជេតពន របស់អនាថបិណ្ឌិកសេដ្ឋី ជិត ក្រុងសាវត្ថី ។ គ្រានោះឯង ព្រះមានព្រះភាគទ្រង់ស្បង់ប្រដាប់បាត្រនឹង ចីវរក្នុងបុព្វណ្ហសម័យ ហើយស្តេចទៅកាន់ក្រុង​សាវត្ថី ដើម្បីបិណ្ឌបាត ។ លំដាប់នោះឯង ពួកភិក្ខុច្រើនរូបចូលទៅរកព្រះអានន្ទមានអាយុ លុះចូល ទៅដល់ហើយបាននិយាយនឹង ព្រះអានន្ទ យ៉ាងនេះ ថាម្នាលអានន្ទ មាន អាយុ យើង​ទាំងឡាយ ខានស្តាប់ធម្មីកថា ចំពោះព្រះភក្ត្រព្រះមាន ព្រះភាគ មកយូរហើយ ម្នាលអាវុសោ​អាន្ទន សូមឲ្យយើងទាំងឡាយ បានស្តាប់ ធម្មីកថាចំពោះព្រះភក្ត្រនៃព្រះមានព្រះភាគផង ។ ព្រះអានន្ទឆ្លើយតបថា លោកមានអាយុទាំងឡាយ បើដូច្នោះចូរលោកទាំងឡាយចូលទៅ​កាន់ អាស្រម របស់រម្មកព្រាហ្មណ៍ ទើបលោកទាំងឡាយនឹងបានស្តាប់ធម្មីកថា ចំពោះព្រះ​ភក្ត្រនៃព្រះមានព្រះភាគ ។ ភិក្ខុទាំងនោះ ក៏ទទួលពាក្យ ព្រះអានន្ទមានអាយុថា ករុណាអាវុសោ ។ គ្រានោះ ព្រះមានព្រះភាគ ស្តេចទៅបិណ្ឌបាតក្នុងក្រុងសាវត្ថី លុះត្រឡប់មក ពីបិណ្ឌបាត ធ្វើកត្តកិច្ច ស្រេចហើយ ក្នុងវេលាក្រោយភត្តទើបត្រាស់នឹង ព្រះអនន្ទមានអាយុ​ថា ម្នាលអានន្ទ មកយើងនឹងចូលទៅកាន់ប្រាសាទ របស់មិគារមាតា ក្នុង បុញ្វរាម ដើម្បី​ឈប់សម្រាកក្នុងវេលាថ្ងៃ ។ ព្រះអានន្ទមានអាយុ ទទួល ព្រះពុទ្ធដីកាព្រះមានព្រះភាគថា ព្រះករុណាព្រះអង្គ ។ គ្រានោះឯង ព្រះមានព្រះភាគព្រមទាំង ព្រះអានន្ទមានអាយុចូលទៅ​កាន់ប្រាសាទរបស់ មិគារមាតា ក្នុងបុញ្វរាមដើម្បីនៅសម្រាក ក្នុងវេលាថ្ងៃ ។ លុះព្រះមាន​ព្រះភាគ ចេញចាកផលសមាបត្តិ ក្នុងសាយណ្ហសម័យហើយ ទ្រង់ត្រាស់​នឹង​ព្រះអានន្ទមាន​អាយុថា ម្នាលអានន្ទ មក យើងនឹង​ចូលទៅ​កាន់បន្ទប់​ទឹក​ក្នុង​ទិសខាងកើតដើម្បីស្រោច​ស្រប់ កាយ ។ ព្រះអានន្ទមានអាយុ ក៏ទទួល​ព្រះពុទ្ធដីកាព្រះមានព្រះភាគថា ព្រះករុណាព្រះអង្គ ។ ទើប​ព្រះមាន​ព្រះភាគ​​ព្រមទាំងព្រះអានន្ទមានអាយុ ក៏ចូលទៅកាន់បន្ទប់ទឹកក្នុង​ទិសខាង​កើត ដើម្បីស្រោចស្រប់កាយទាំងឡាយ លុះទ្រង់ស្រោចស្រប់កាយ​ក្នុង​បន្ទប់​ទឹក ទិសខាងកើតរួចហើយ ទើបស្តេចឡើងមកទ្រង់ចីវរតែមួយ ទ្រង់ឋិត​សំដឹលព្រះកាយឲ្យស្ងួត ។ គ្រានោះ ព្រះអានន្ទមានអាយុបា​នក្រាបបង្គំទូល​ព្រះមានព្រះភាគយ៉ាងនេះថា បពិត្រ​ព្រះអង្គដ៏ចម្រើនអាស្រម​របស់រម្មក​ព្រាហ្មណ៍​នេះ មិនឆ្ងាយប៉ុន្មានទេ បពិត្រព្រះអង្គដ៏ចម្រើនអាស្រម​របស់រម្មក​ព្រាហ្មណ៍គួរជាទីត្រេកអរ បពិត្រព្រះអង្គដ៏ចម្រើន អាស្រមរបស់រម្មក​ព្រាហ្មណ៍​គួរជាទីជ្រះថ្លា បពិត្រព្រះអង្គដ៏ចម្រើន សូមព្រះមានព្រះភាគ ទ្រង់អាស្រ័យសេចក្តី​អនុគ្រោះ ចូលទៅកាន់អាស្រមរបស់រម្មកព្រាហ្មណ៍ ។ ព្រះមានព្រះភាគទ្រង់ទទួលដោយ​តុណ្ហីភាព ។ ទើបព្រះមានព្រះភាគ​ស្តេចចូលទៅ កាន់អាស្រមរបស់រម្មកព្រាហ្មណ៍ ។ គាប់ចួនសម័យនោះឯង ពួកភិក្ខុច្រើនរូបកំពុងអង្គុយប្រជុំគ្នា ដោយធម្មីកថាក្នុងអាស្រម​របស់រម្មក​ព្រាហ្មណ៍ ។ ទើបព្រះមានព្រះភាគទ្រង់ឋិតនៅក្បែរក្លោងទ្វារខាងក្រៅ រង់ចាំ​ឲ្យ​​ចប់ពាក្យនិយាយ ។</p>
        <p><a class='ref km' id='km៥១' href='#km៥១'>៥១</a>គ្រានោះឯង ព្រះមានព្រះភាគទ្រង់ជ្រាបថា ចប់ពាក្យនិយាយ ហើយ ក៏គ្រហែម​រួចទ្រង់គោះសន្ទះទ្វារ ។ ពួកភិក្ខុទាំងនោះ ក៏បើកទ្វារថ្វាយ ព្រះមានព្រះភាគ ។ លំដាប់នោះ ព្រះមានព្រះភាគចូលទៅកាន់ អាស្រម របស់រម្មកព្រាហ្មណ៍ ហើយគង់លើអាសនៈដែលគេក្រាលថ្វាយ ។ លុះ ព្រះមានព្រះភាគទ្រង់គង់ហើយ បានត្រាស់សួរភិក្ខុទាំងឡាយថា ម្នាលភិក្ខុ ទាំងឡាយ អម្បាញ់មិញនេះ អ្នកទាំងឡាយអង្គុយប្រជុំនិយាយ ពាក្យដូច ម្តេចខ្លះ ចុះពាក្យជាចន្លោះដូចម្តេច ដែលអ្នកទាំងឡាយនិយាយ គ្នាមិនទាន់ ស្រេច ។ ពួកភិក្ខុក្រាប​បង្គំទូលថា បពិត្រព្រះអង្គដ៏ចម្រើន ពាក្យប្រកប ដោយធម៌ ប្រារព្ធចំពោះព្រះមានព្រះភាគដែល​យើងទាំងឡាយនិយាយ មិនទាន់ស្រេច ស្រាប់តែព្រះមានព្រះភាគស្តេចមកដល់ ។ ព្រះអង្គ​ទ្រង់ ត្រាស់ថា ម្នាលភិក្ខុទាំងឡាយ ល្អហើយម្នាលភិក្ខុទាំងឡាយ អ្នកទាំងឡាយ អង្គុប្រជុំ​ដោយធម្មីកថានុ៎ះឯង សមគួរដល់អ្នកទាំងឡាយ ជាកុលបុត្រ ដែលចេញចាកផ្ទះ ចូលមក​កាន់ផ្នួសដោយសទ្ធាហើយ ។ ម្នាលភិក្ខុទាំង ឡាយ អ្នកទាំងឡាយប្រជុំគ្នាហើយត្រូវធ្វើកិច្ច ២​ យ៉ាងគឺ ពាក្យប្រកប ដោយធម៌ ១ ភាពជាអ្នកស្ងប់ស្ងៀមនៅដ៏ប្រសើរ ១ ។ ម្នាលភិក្ខុទាំង​ឡាយ ការស្វែងរកនេះមាន ២ ប្រការគឺការស្វែងរកមិនប្រសើរ ១ ការស្វែងរក ប្រសើរ ១ ។</p>
        <p><a class='ref km' id='km៥២' href='#km៥២'>៥២</a>ការស្វែងរកមិនប្រសើរតើដូចម្តេច ។ ម្នាលភិក្ខុទាំង​ឡាយបុគ្គល​ពួក​មួយក្នុង​លោកនេះ ខ្លួនឯងមានជាតិជាធម្មថា ស្វែងរករបស់​មានជាតិ​ជា​ធម្មតាថែមទៀត ខ្លួនឯង​មានជរាជាធម្មតា ស្វែងរករបស់មាន​ជរាជាធម្ម​តា​ថែមទៀត ខ្លួនឯងមានព្យាធិជាធម្មតា ស្វែងរករបស់មានព្យាធិជាធម្ម​តាថែម​ទៀត ខ្លួនឯងមានមរណៈជាធម្មតា ស្វែងរករបស់​មានមរណៈជាធម្មតា​ថែម​ទៀត ខ្លួនឯងមានសេចក្តីសោកជាធម្មតា ស្វែងរករបស់មាន​សេចក្តីសោកជា​ធម្មតា​ថែមទៀត ខ្លួនឯងមានសេចក្តីសៅហ្មងជាធម្មតា ស្វែងរករបស់​មាន​សេចក្តីសៅហ្មងជាធម្មតាថែមទៀត ។ ម្នាលភិក្ខុទាំងឡាយ អ្នកទាំង​ឡាយ​ថាអ្វីដែល​មានជាតិជាធម្មតា ។ ម្នាលភិក្ខុទាំងឡាយ អ្នកទាំងឡាយ គួរថា បុត្រភរិយាមានជាតិជា ធម្មតា ទាសីទាសៈមានជាតិជាធម្មតា ពពែចៀម​មាន​ជាតិជាធម្មតា មាន់ជ្រូកមានជាតិជា​ធម្មតា ដំរីគោសេះលា​ឈ្មោល​នឹងញីមានជាតិជាធម្មតា មាសប្រាក់មានជាតិជាធម្មតា ។ ម្នាលភិក្ខុ​ទាំង​ឡាយជាតិធម៌ទាំងនោះឯង ជាឧបធិ (កិលេស) បុគ្គលនេះមានចិត្ត​ងោក​ជ្រប់​​លង់ស៊ប់ទៅក្នុងឧបធិ (កិលេស) ទាំងនុ៎ះ ឈ្មោះថាខ្លួនឯង​មាន​ជាតិ​ជាធម្មតា ស្វែងរករបស់​មានជាតិជាធម្មតាថែមទៀត ។ ម្នាលភិក្ខុ​ទាំងឡាយ អ្នកទាំងឡាយថាអ្វីដែលមានជរាជា ធម្មតា ។ ម្នាលភិក្ខុទាំង​ឡាយ អ្នកទាំង​ឡាយថាបុត្រភរិយាមានជរាជាធម្មតា ទាសី​ទាសៈ​​​មាន​ជរាជា​ធម្មតា ពពែ​ចៀម​មានជរាជាធម្មតា មាន់ជ្រូកមានជរាជាធម្មតា ដំរីគោសេះនឹងលា​មានជរាជាធម្មតា មាសប្រាក់មានជរាជាធម្មតា។ ម្នាល​ភិក្ខុ​ទាំងឡាយ ជរា​ធម៌ទាំងនោះឯង ជាឧបធិ (កិលេស) បុគ្គលនេះមាន​ចិត្តងោក​ជ្រប់​លង់ស៊ប់ទៅ ក្នុងឧបធិ (កិលេស)ទាំងនុ៎ះឈ្មោះថា ខ្លួនឯង​មាន​ជរាជាធម្មតា ស្វែងរករបស់មានជរាជាធ ម្មតាថែមទៀត ។ ម្នាលភិក្ខុ​ទាំងឡាយ អ្នក​ទាំង​ឡាយថាអ្វីដែលមានព្យាធិជាធម្មតា ។ ម្នាលភិក្ខុទាំង​ឡាយ អ្នកទាំង​ឡាយ​ថាបុត្រភរិយា មានព្យាធិជាធម្មតាទាសីទាសៈ​មាន​ព្យាធិ​ជាធម្ម តា ពពែ​ចៀមមានព្យាធិជាធម្មតា មាន់ជ្រូកមានព្យាធិជាធម្មតា ដំរីគោ​សេះ​លា​ឈ្មោល​នឹងញី មានព្យាធិជាធម្មតា មាសប្រាក់មានព្យា​ធិជាធម្មតា ។ ម្នាល​ភិក្ខុ​​ទាំងឡាយព្យាធិធម៌ទាំង នោះឯងជាឧបធិ (កិលេស) បុគ្គលនេះ​មាន​ចិត្ត​ងោកជ្រប់លង់ស៊ប់ទៅក្នុងឧបធិ (កិលេស) ទាំងនុ៎ះឈ្មោះថាខ្លួនឯង មាន​ព្យាធិធម្មតាស្វែងរករបស់មានព្យាធិជាធម្មតា​ថែមទៀត ។ ម្នាលភិក្ខុ​ទាំង​ឡាយ អ្នកទាំងឡាយថា​អ្វីដែលមាន​មរណៈ​ជាធម្មតា ។ ម្នាលភិក្ខុទាំងឡាយ អ្នក​ទាំ​ងឡាយ​គួរថាបុត្រ​ភរិយាមាន​មរណៈ​ជាធម្មតា ទាសីទាសៈ​មាន​មរណៈ​ជាធម្មតា ពពែចៀម មាន​មរណៈជាធម្មតា មាន់ជ្រូកមានមរណៈ​ជា​ធម្មតា ដំរីគោសេះលា​ឈ្មោល នឹងញីមានមរណៈជាធម្មតា មាសប្រាក់មាន​ការ​ខូចខាតជាធម្មតា ។ ម្នាល​ភិក្ខុទាំងឡាយ ឯមរណៈធម៌ទាំងនោះឯង ហៅថាឧបធិ (កិលេស) បុគ្គលនេះ​មានចិត្តងោកជ្រប់លង់ស៊ប់​ទៅក្នុងឧបធិ​កិលេសទាំងនុ៎ះ ឈ្មោះថា ខ្លួនឯង​មានមរណៈជាធម្មតា ស្វែងរករបស់​មាន​មរណៈជាធម្មតា ថែមទៀត ។ ម្នាល​ភិក្ខុងទាំងឡាយ អ្នកទាំងឡាយថាអ្វី​មានសោកជា​ធម្មតា ។ ម្នាលភិក្ខុ​ទាំងឡាយ អ្នកទាំងឡាយគួរ​ថាបុត្រ​ភរិយា​មានសោកជាធម្មតា ទាសីទាសៈ​មានសោកជាធម្មតា ពពែចៀម​មានសោក​ជាធម្មតា មាន់ជ្រូក មានសោកជា​ធម្មតា ដំរីគោសេះលាឈ្មោលនឹងញីមាន​សោកជាធម្មតា មាសប្រាក់មាន​សេចក្តី​ស្ងួត​ជាធម្មតា។ ម្នាលភិក្ខុទាំងឡាយ ឯសោកធម៌ទាំងនោះឯងហៅ​ថាឧបធិ (កិលេស) បុគ្គលនេះមានចិត្តងោក​ជ្រប់​លង់ស៊ប់នៅក្នុ​ង​​​​​​​​​​​​​​​ឧបធិ​(កិលេស) ទាំងនុ៎ះ ឈ្មោះថាខ្លួនឯងមាន សេចក្តី​សោក​ជាធម្មតាស្វែង​រក​របស់​មានសេចក្តី សោកជាធម្មតាថែមទៀត ម្នាល​ភិក្ខុ​ទាំងឡាយ អ្នកទាំង​ឡាយ​ថាអ្វីមានសេចក្តីសៅហ្មងជាធម្មតា ។ ម្នាល​ភិក្ខុ​ទាំងឡាយ អ្នកទាំង​ឡា យថាបុត្រភរិយាមាន​សេចក្តីសៅហ្មងជា​ធម្មតា​ទាសី​​ទាសៈមាន​សេចក្តី​សៅហ្មង​ជាធម្មតា ពពែចៀមមានសេចក្តីសៅហ្មង​ជាធម្មតា មាន់ជ្រូកមាន​សេចក្តី​សៅហ្មងជាធម្មតា ដំរីគោ សេះលាឈ្មោល​នឹងញីមាន​សេចក្តីសៅ​ហ្មង​ជា​ធម្មតា មាសប្រាក់មានសេចក្តីសៅហ្មងជា ធម្មតា ។ ម្នាលភិក្ខុ​ទាំងឡាយ ឯសង្កិលេសធម៌ទាំងនុ៎ះឯងហៅថាឧបធិ (កិលេស) បុគ្គល នេះមានចិត្តងោកជ្រប់លង់ស៊ប់ទៅក្នុងឧបធិ (កិលេស) ទាំងនុ៎ះ ឈ្មោះថា​ខ្លួន​​ឯងមានសេចក្តី សៅហ្មងជាធម្មតាស្វែងរករបស់​មាន​សេចក្តី​សៅហ្មងជា​ធម្មតា​ថែមទៀត ។ ម្នាលភិក្ខុទាំងឡាយ នេះហៅថាការ​ស្វែង​​រកមិន​ប្រសើរ ។</p>
        <p><a class='ref km' id='km៥៣' href='#km៥៣'>៥៣</a>ម្នាលភិក្ខុទាំងឡាយ ឯការស្វែងរកដ៏ប្រសើរតើដូចម្តេច ។ ម្នាល ភិក្ខុទាំងឡាយ បុគ្គលពួកមួយក្នុងលោកនេះ ខ្លួនឯងមានជាតិ ជាធម្មតា ដឹងច្បាស់នូវទោសក្នុងជាតិធម៌ហើយ ស្វែងរកព្រះនិព្វានដែលមិនមានជាតិ ឥតមានគុណជាតដទៃស្មើ ជាទីក្សេមចាកយោគៈ ខ្លួនឯងមានជរាជាធម្មតា ដឹងច្បាស់នូវទោសក្នុងជរាធម៌ ហើយស្វែងរកព្រះនិព្វានដែលមិនមានជរា ឥតមានគុណជាតដទៃស្មើ ជាទីក្សេមចាកយោគៈ ខ្លួនឯងមានព្យាធិជា ធម្មតា ដឹងច្បាស់នូវទោសក្នុងព្យាធិធម៌ ហើយស្វែងរកព្រះនិព្វានដែល មិនមានព្យាធិឥតមានគុណជាតដទៃស្មើ ជាទីក្សេមចាកយោគៈ ខ្លួនឯង​មាន​មរណៈជាធម្មតា ដឹងច្បាស់នូវទោសក្នុងមរណធម៌ហើយ ស្វែងរក​ព្រះនិព្វាន​​ដែលមិនមានមរណៈ ឥតមានគុណជាតដទៃ​ស្មើជាទីក្សេមចាក​យោគៈ ខ្លួនឯងមានសោកជាធម្មតា ដឹងច្បាស់នូវទោសក្នុងសោកធម៌ ហើយស្វែងរកព្រះនិព្វានដែលមិន មានសេចក្តីសោក ឥតមានគុណ​ជាត​ដទៃស្មើជាទីក្សេមចាកយោគៈ ខ្លួនឯងមានសេចក្តីសៅហ្មងជាធម្មតា ដឹង​ច្បាស់​នូវទោសក្នុងសង្កិលេសធម៌ហើយស្វែងរកព្រះនិព្វាន ដែលមិនមាន សង្កិ​លេសធម៌ ឥតមានគុណជាតដទៃស្មើ ជាទីក្សេមចាកយោគៈ ។ ម្នាល​ភិក្ខុ​ទាំងឡាយ នេះហៅថា ការស្វែងរកដ៏ប្រសើរ ។</p>
        <p><a class='ref km' id='km៥៤' href='#km៥៤'>៥៤</a>ម្នាលភិក្ខុទាំងឡាយ ក្នុងកាលមុនអំពីកាលទីត្រាស់ដឹង ដែល​តថាគតនៅជាពោធិសត្វមិនទាន់បានត្រាស់ដឹងនៅឡើយ ខ្លួនឯង​មាន​ជាតិជាធម្មតា ស្វែងរកនូវជាតិធម៌ថែមទៀត ខ្លួនឯងមានជរាជាធម្មតា ស្វែង​រកនូវជរាធម៌ថែមទៀត ខ្លួនឯងមានព្យាធិជាធម្មតា ស្វែងរក​នូវព្យាធិ​ធម៌​ថែមទៀត ខ្លួនឯងមានមរណៈជាធម្មតាស្វែងរកមរណធម៌ថែមទៀត ខ្លួន​ឯង​មាន​សេចក្តីសោកជាធម្មតា ស្វែងរកនូវសោកធម៌ថែមទៀត ខ្លួនឯងមាន​សេចក្តី សៅហ្មងជាធម្មតា ស្វែងរកនូវសេចក្តីសៅហ្មងថែមទៀត ។ ម្នាល​ភិក្ខុទាំងឡាយតថាគត មានសេចក្តីត្រិះរិះយ៉ាងនេះថា ខ្លួនឯងមានជាតិ​ជាធម្មតា ហេតុដូចម្តេចបានជាអាត្មាអញស្វែ ងរកធម៌មានជាតិ​ជាធម្មតា​ថែម​ទៀត ខ្លួនឯងមានជរាជាធម្មតា.. មានព្យាធិជាធម្មតា... មានមរណៈ​ជាធម្ម​តា... មានសោកជាធម្មតា... ខ្លួនឯងមានសេចក្តីសៅហ្មងជាធម្មតា ស្វែងរក ធម៌មានសេចក្តីសៅហ្មងជាធម្មតាថែមទៀត បើដូច្នោះគួរតែ​អាត្មា​អញដែលខ្លួនឯងមាន​ជាតិជាធម្មតា ដឹងច្បាស់នូវទោសក្នុងជាតិធម៌ ហើយ​គប្បីស្វែង​រកព្រះនិព្វាន​ដែលមិន​មានជាតិធម៌ ឥតមានគុណជាតិដទៃស្មើ ជាទីក្សេមចាកយោគៈ ខ្លួនឯងមានជរាជាធម្មតា ដឹងច្បាស់នូវទោសក្នុង​ជរាធម៌ ហើយគប្បីស្វែងរកព្រះនិព្វាន​ដែលឥតមានជរា​ធម៌មិន​មាន​គុណ​ជាតដទៃស្មើជាទីក្សេមចាកយោគៈ ខ្លួនឯងមានព្យាធិជាធម្មតា ដឹងច្បាស់​នូវ​ទោសក្នុងព្យាធិធម៌ ហើយគប្បីស្វែងរកព្រះនិព្វាន ដែលមិនមាន​ព្យាធិ​ធម៌ ឥតមានគុណ​ជាត​ដទៃ ស្មើជាទីក្សេមចាកយោគៈ ខ្លួនឯងមានមរណៈ​ជាធម្មតា ដឹងច្បាស់នូវទោស​ក្នុងមរណធម៌ ហើយគប្បីស្វែងរកព្រះនិព្វាន​ដែលមិនមាន​មរណធម៌ ឥតមានគុណ​ជាតដទៃស្មើ ជាទីក្សេមចាកយោគៈ ខ្លួនឯងមានសោកជាធម្មតា ដឹងច្បាស់នូវទោស ក្នុងសោកធម៌ហើយគប្បី​ស្វែង​រកព្រះនិព្វាន ដែលមិនមានសោកធម៌ ឥតមានគុណ​ជាត​ដទៃស្មើ ជាទីក្សេមចាកយោគៈ ខ្លួនឯងមាន សេចក្តីសៅហ្មង​ជាធម្ម​តាដឹងច្បាស់​នូវ​ទោសក្នុងសង្កិលេសធម៌ ហើយគប្បីស្វែងរកព្រះនិព្វាន​ដែល​ឥតមានសង្កិ​កិលេសធម៌ ឥតមាន​គុណជាតដទៃស្មើ ជាទីក្សេមចាក​យោគៈវិញ ។</p>
        <p><a class='ref km' id='km៥៥' href='#km៥៥'>៥៥</a>ម្នាលភិក្ខុទាំងឡាយ លុះសម័យតមក តថាគតនោះឯងនៅក្មេង មានសក់ខ្មៅស្និទ្ធល្អ កំពុងប្រកបដោយបឋមវ័យដ៏ចម្រើនកាលដែល មាតា បិតាមិនចង់ (ឲ្យចេញបួស) មានព្រះភក្ត្រទទឹកជោកដោយទឹកព្រះនេត្រ កំពុងទ្រង់ព្រះកន្សែង (តថាគត) ក៏កោរសក់ ពុកមាត់ ពុកចង្កា ស្លៀក ដណ្តប់ សំពត់កាសាយៈ ចេញចាកគេហដ្ឋានទៅកាន់ ផ្នួសលុះ តថាគត នោះ បួសយ៉ាងនេះហើយ ក៏ស្វែងរកក៏កុសល (សេចក្តីពិតថាអ្វីជាកុសល) កាលស្វែងរកនូវសន្តិ វរបទគឺព្រះនិព្វាន ដែលជាគុណជាតដ៏ប្រសើរ ក៏បាន​ចូលទៅរកអាឡារតាបស កាលាមគោត្រ លុះចូលទៅដល់ហើយបាន​និយាយ​អាឡា​រតាបស កាលាមគោត្រ យ៉ាងនេះថាម្នា លអាវុសោកាលាមៈ ខ្ញុំចង់ប្រព្រឹត្តព្រហ្មចរិយធម៌ក្នុងធម្មវិន័យនេះ ។ ម្នាលភិក្ខុទាំងឡាយ កាល​បើតថាកត និយាយយ៉ាងនេះហើយ អាឡារតាបស កាលាម គោត្រ ក៏បាន​និយាយ នឹង តថាគតយ៉ាងនេះថា អ្នកមានអាយុ ចូរនៅចុះនេះធម៌ ប្រាកដ​ដូចជាអ្នកត្រូវការនោះជាធម៌ សម្រាប់វិញ្ញូជន ធ្វើឲ្យជាក់ ច្បាស់ នូវលទ្ធិ​អាចារ្យ​ដោយប្រាជ្ញា របស់ខ្លួនពុំយូរឡើយក៏នឹងបាន សម្រេច ។ ម្នាលភិក្ខុ​ទាំង​ឡាយ តថាគតនោះឯងក៏បានរៀនធម៌នោះ ចប់មួយ រំពេច មិនយូរ ឡើយ ម្នាលភិក្ខុទាំងឡាយ តថាគតនោះឯង ពោលនូវញាណវាទផង ដឹងច្បាស់នូវថេរវាទ (ពាក្យខ្ជាប់ខ្ជួន) ផង បេ្តជ្ញាថាតថាគតបាន ឃើញ ដូច្នេះផង ដោយគ្រាន់តែអាឡារតាបសបង្ហើបមាត់ នឹងដោយគ្រាន់ តែអា ឡារតាបស ពោលពាក្យចប់ប៉ុណ្ណោះទេ សូម្បីជនឯទៀត (ក៏គេ និយាយ​យ៉ាងនេះដែរ) ។ ម្នាលភិក្ខុទាំងឡាយ តថាគតនោះមានសេចក្តីត្រិះរិះ​យ៉ាង​នេះ​ថា អា ឡារតាបសកាលាមគោត្រ មិនប្រកាសថា អាត្មាអញបានធ្វើ​ឲ្យជាក់​ច្បាស់នូវធម៌នេះដោយ ប្រាជ្ញាដ៏ថ្លៃថ្លារបស់ខ្លួនឯង ដោយត្រឹមតែ​សទ្ធា​ប៉ុណ្ណោះ តាមពិតអាឡារតាបសកាលាមគោត្រគ្រាន់តែជាអ្នក​យល់​ឃើញនូវធម៌នេះ (ប៉ុណ្ណោះ) ។ ម្នាលភិក្ខុទាំងឡាយ គ្រានោះឯង តថា គតបាន​ចូលទៅរកអាឡារតាបស កាលាមគោត្រ លុះចូលទៅដល់​ហើយ បានសួរអាឡារ តាបស កាលាមគោត្រយ៉ាងនេះថាម្នាល​អាវុសោ​កាលា​មៈ​អ្នក​បាន​ធ្វើឲ្យជាក់ច្បាស់នូវធម៌ ដោយប្រាជ្ញាដ៏ថ្លៃថ្លាខ្លួនឯង ហើយ​បាន​សម្រេច ប្រកាសទុក ដោយហេតុដូចម្តេចខ្លះ ។ ម្នាលភិក្ខុទាំងឡាយ កាល​បើតថាគតសួរយ៉ាងនេះហើយ អាឡារតាបសកាលាមគោត្រ​ក៏ប្រកាស​ប្រាប់ នូវអាកិញ្ចញ្ញាយតនសមាបត្តិ ។ ម្នាលភិក្ខុទាំងឡាយ តថាគតនោះ​មាន​សេចក្តី​ត្រិះរិះ យ៉ាងនេះថាអាឡារតាបស កាលាមគោត្រមិន​មាន​សទ្ធា​ទេ ​អាត្មាអញទើបមានសទ្ធាអាឡារតាបសគោត្រ មិនមានព្យាយាមទេ អាត្មា​អញ​ទើបមានព្យាយាម អាឡារតាបស កាលាមគោត្រមិនមាន​សទ្ធាទេអាត្មា​អញ​ទើបមានសទ្ធា អាឡារតាបសកាលាមគោត្រ មិនមានព្យាយាមទេ អាត្មាអញទើបមានព្យាយាម អាឡារតបស កាលាមគោត្រ មិនមានសតិទេ អាត្មាអញទើបមានសតិ អាឡារតាបស កាលាមគោត្រ មិនមានសមាធិទេ អាត្មាអញទើបមានសមាធិ អាឡារតាបសកាលាមគោត្រ មិនមានបញ្ញាទេ អាត្មាអញ​ទើបមានបញ្ញា បើដូច្នោះមានតែអាត្មាអញប្រឹងប្រែង ដើម្បីធ្វើ​ឲ្យជាក់ច្បាស់នូវធម៌ ដែលអាឡារតាបសកាលាមគោត្រប្រកាសទុកថា អាត្មា​អញ​បានសម្រេចហើយព្រោះធ្វើ​ឲ្យជាក់ច្បាស់ នូវធម៌ដោយ​ប្រាជ្ញា​ដ៏ថ្លៃ​ថ្លា​ខ្លួនឯង ។ ម្នាលភិក្ខុទាំងឡាយ តថាគតនោះក៏បាន​សម្រេចព្រោះ​ធ្វើឲ្យជាក់​ច្បាស់​នូវធម៌នោះមួយរំពេចពុំយូរឡើយ ។ ម្នាលភិក្ខុទាំង​ឡាយ​គ្រា​នោះឯង តថាគតចូលទៅរកអាឡារតាបសកាលាមគោត្រ (ទៀត) លុះ​ចូលទៅដល់​ហើយ​​ទើប សួរអាឡារតាបសកាលាមគោត្រយ៉ាងនេះថា ម្នាល​អាវុ​សោកាលាមៈ​​អ្នកបាន​សម្រេចហើយ ព្រោះ​បានធ្វើឲ្យជាក់ច្បាស់នូវ​ធម៌​នេះ ដោយប្រាជ្ញារបស់ខ្លួន ហើយប្រកាស​ទុកដោយហេតុតែប៉ុណ្ណោះឬ ។ អាឡារតាបសកាលាមគោត្រតបថ្នា ម្នាលអាវុសោ ខ្ញុំបានសម្រេច​ព្រោះ​ធ្វើឲ្យ​ជាក់​ច្បាស់នូវធម៌នេះ ហើយប្រកាសទុកដោយ​ហេតុតែ​ប៉ុណ្ណោះ​ឯង ។ តថាគតសួរទៀតថា ម្នាលអាវុសោកាលាមៈ ខ្ញុំឯងបានសម្រេច​ព្រោះបាន​ធ្វើឲ្យជាក់ច្បាស់នូវធម៌នេះដោយ ប្រាជ្ញារបស់ខ្លួនដោយហេតុប៉ុណ្ណោះដែរ ។ អាឡារ​តាបសកាលាមគោត្រតបថា ម្នាលអាវុ​សោយើង​ពេញជាមាន​លាភ​​​ហើយម្នាលអាវុសោ អត្តភាពជាមនុស្សយើងពេញជាមានលាភ​ហើយ​ម្នាលអាវុសោ អត្តភាពជាមនុស្សយើង​ពេញជាបានល្អហើយ ត្រង់ដែល​យើង​បាន ឃើញសព្រហ្មចារីបុគ្គល ប្រាកដដូចជា​អ្នកមានអាយុ ព្រោះថា​ខ្ញុំ​បាន​ធ្វើឲ្យជាក់ច្បាស់ដោយ​ប្រាជ្ញាដ៏ថ្លៃថ្លារបស់ខ្លួន ទាំងបានសម្រេច​នូវធម៌​ណាហើយប្រកាសទុក អ្នកក៏បានធ្វើជាក់​ច្បាស់ដោយប្រាជ្ញាដ៏ប្រសើ​ររបស់​ខ្លួន ទាំង​បានសម្រេចនូវធម៌នោះ ហើយនៅដោយ ឥរិយាបថ ៤ ដែរ អ្នក​បាន​ធ្វើ​ឲ្យជាក់​ច្បាស់​ដោយប្រាជ្ញាដ៏ប្រសើររបស់ខ្លួន ទាំងបានសម្រេច​នូវធម៌​ណា ហើយនៅដោយឥរិយាបថ ៤ ខ្ញុំក៏បានធ្វើឲ្យជាក់ច្បាស់​ដោយ​ប្រាជ្ញាដ៏​ប្រសើរ របស់ខ្លួនឯងទាំងបានសម្រេច​នូវធម៌នោះ ​ហើយប្រកាសទុកដែរ ព្រោះ​ខ្ញុំចេះធម៌ណា អ្នកក៏ចេះធម៌នោះ អ្នកចេះធម៌ណា ខ្ញុំក៏ចេះធម៌នោះ ខ្ញុំប្រាកដយ៉ាងណា អ្នកក៏ប្រាកដយ៉ាងនោះ អ្នកប្រាកដយ៉ាងណា ខ្ញុំក៏​ប្រាដកយ៉ាងនោះដែរ ម្នាលអាវុសោ ឥឡូវនេះ ចូរអ្នកមក យើងទាំង​ពីរ​នាក់​នឹង​នៅគ្រប់​គ្រងគណៈនេះ ។ ម្នាលភិក្ខុទាំងឡាយ អាឡារតាបសកា​លាម​គោត្ត ជាអាចារ្យរបស់​តថាគតតាំងតថាគតជាកូនសិស្សស្មើៗ នឹងខ្លួន ទាំងបូជា​តថា​គតដោយ​ការបូជា​ដ៏លើស​លុប ដោយហេតុនេះឯង ។ ម្នាល​ភិក្ខុទាំងឡាយ តថាគតនោះ​មានសេចក្តីត្រិះរិះយ៉ាងនេះថា ធម៌ (គឺសមាបត្តិ ទាំង៧ ) នេះមិនមែនប្រព្រឹត្តទៅដើម្បីសេចក្តី​នឿយណាយ ចាកកិលេសវដ្ត មិនប្រព្រឹត្តទៅដើម្បីប្រាសចាកតម្រេក មិនមែនប្រព្រឹត្តទៅ​ដើម្បី​រំលត់​នូវរា​គា​ទិកិលេស មិន​ប្រព្រឹត្តទៅដើម្បីសេចក្តីស្ងប់រម្លាប់ មិនប្រព្រឹត្តទៅដើម្បី​សេចក្តីដឹងដោយក្រៃលែង មិន​ប្រព្រឹត្តទៅដើម្បីត្រាស់ដឹង មិនប្រព្រឹត្ត​ទៅដើម្បីសេចក្តីរំលត់​ទុក្ខទេ ប្រព្រឹត្តទៅបាន​តែត្រឹម​កើតក្នុង​អាកិញ្ចញ្ញា​យ-​តនភពប៉ុណ្ណោះឯង ។ ម្នាលភិក្ខុ​ទាំងឡាយ តថាគតនោះឯង មិនឪប​ក្រសោបធម៌នោះឡើយ នឿយណាយហើយដោះ​ចេញអំពីធម៌នោះ ។</p>
        <p><a class='ref km' id='km៥៦' href='#km៥៦'>៥៦</a>ម្នាលភិក្ខុទាំងឡាយ តថាគតនោះ ជាអ្នកស្វែងរកកឹកុសល​កំពុង​ស្វែង​រក នូវសន្តិវបទ ក៏បានចូលទៅរកឧទ្ទកតាបស រាមបុត្រលុះចូល​ទៅ​ដល់​ហើយ បាននិយាយនឹង ឧទ្ទករាមបុត្រយ៉ាងនេះថា ម្នាលអាវុ​សោរាមៈ ខ្ញុំចង់​ប្រព្រឹត្តព្រហ្មចរិយធម៌ក្នុងធម្មវិន័យនេះ ។ ម្នាលភិក្ខុទាំងឡាយ កាល​បើ​តថាគតនិយាយយ៉ាងនេះហើយ ឧទ្ទករាមបុត្របាន និយាយនឹង​តថាគត​យ៉ាងនេះថា អ្នកមានអាយុចូរនៅចុះ នេះធម៌ប្រាកដដូចជាអ្នកត្រូវការ​នោះ ជាធម៌សម្រាប់វិញ្ញូបុរស ធ្វើឲ្យជាក់ច្បាស់ នូវលទ្ធិអាចារ្យរបស់ខ្លួន ដោយ​ប្រាជ្ញាដ៏ ថ្លៃថ្លារបស់ខ្លួនហើយ បានសម្រេចមិនយូរឡើយ ។ ម្នាលភិក្ខុ​ទាំង​ឡាយ តថាគតនោះឯង បានរៀននូវធម៌នោះចប់ភ្លាមមិនយូរឡើយ ម្នាលភិក្ខុ​​ទាំងឡាយ តថាគតនោះឯង ពោលនូវ​ញាណវាទផង ដឹងច្បាស់​នូវថេរវាទផង ប្តេជ្ញាថា តថាគតបានឃើញដូច្នេះផង ដោយគ្រាន់​តែឧទ្ទក​រាមបុត្របង្ហើបបូរមាត់ នឹងដោយគ្រាន់តែឧទ្ទករាមបុត្រ (ក៏និយាយ​យ៉ាង​នេះដែរ) ។ ម្នាលភិក្ខុទាំងឡាយតថាគតនោះមានសេចក្តីត្រិះរិះ យ៉ាងនេះថា ឧទ្ទករាមបុត្រមិនប្រកាស់​ថាអាត្មាអញបានធ្វើឲ្យជាក់ច្បាស់ នូវធម៌នេះ ដោយ​​​ប្រាជ្ញាដ៏ថ្លៃថ្លាខ្លួនឯងដោយគ្រាន់តែសទ្ធាប៉ុណ្ណោះ តាមពិត ឧទ្ទក​រាម​បុត្រ​គ្រាន់តែបានដឹងបានឃើញធម៌នេះប៉ុណ្ណោះទេ ។ ម្នាល​ភិក្ខុទាំង​ឡាយ គ្រានោះឯង តថាគតក៏បានចូលទៅរកឧទ្ទករាមបុត្រ លុះចូលទៅ​ដល់ បាន​សួរឧទ្ទករាមបុត្រយ៉ាងនេះថា ម្នាលអាវុសោរាមៈ អ្នកបាន​ធ្វើឲ្យ​ជាក់​ច្បាស់​នូវធម៌នេះ ដោយប្រាជ្ញាដ៏ថ្លៃថ្លារបស់ខ្លួន បានសម្រេច ហើយ​ប្រកាសទុក ដោយហេតុដូចម្តេចខ្លះ ។ ម្នាលភិក្ខុទាំងឡាយ កាល​បើតថាគត សួរយ៉ាង​នេះហើយ ឧទ្ទករាមបុត្រក៏ប្រកាស នូវនេវ​សញ្ញានាសញ្ញាតន​សមាបត្តិ ។ ម្នាលភិក្ខុទាំងឡាយ តថាគតនោះ មានសេចក្តីត្រិះរិះយ៉ាង​នេះ​ហើយ ឧទ្ទក​រាម​បុត្រ មិនមានសទ្ធាទេ អាត្មាអញ ទើបមានសទ្ធា ឧទ្ទករាម​បុត្រ មិនមាន​ព្យាយាម ។បេ។ សតិ...សមាធិ...បញ្ញាទេ អាត្មាអញ​ទើប​មានបញ្ញា បើ​ដូច្នោះ​គួរ​តែអាត្មាអញប្រឹងប្រែង​ ដើម្បីធ្វើឲ្យជាក់​ច្បាស់នូវធម៌​នេះ ដែល​ឧទ្ទករាម បុត្រប្រកាសទុកថា អាត្មាអញបានសម្រេចហើយ ព្រោះធ្វើឲ្យជាក់​ច្បាស់​នូវធម៌ដោយ ប្រាជ្ញាដ៏ថ្លៃថ្លារបស់​ខ្លួនឯង ។ ម្នាលភិក្ខុ​ទាំងឡាយ តថាគតនោះឯង ក៏បានធ្វើឲ្យជាក់ច្បស់នូវ ធម៌នេះភ្លាម ពុំយូរ​ឡើយ ។ ម្នាលភិក្ខុទាំងឡាយ គ្រានោះឯង តថាគតចូលទៅរ​កឧទ្ទក​រាម​បុត្រ (ទៀត) លុះចូលទៅដល់ហើយ បានសួរឧករាមបុត្រយ៉ាងនេះថា ម្នាលអាវុ​សោរាមៈ អ្នកបានសម្រេចព្រោះធ្វើឲ្យជាក់ច្បាស់ នូវធម៌នេះ ដោយប្រាជ្ញារបស់ខ្លួន ហើយប្រកាលទុក ដោយហេតុតែប៉ុណ្ណោះទេឬ ។ ឧទ្ទក​រាម​បុត្រតបថា ម្នាលអាវុសោ ខ្ញុំបានសម្រេច ព្រោះធ្វើ​ឲ្យជាក់​ច្បាស់នូវ​ធម៌​នេះ ដោយប្រាជ្ញា​របស់​ខ្លួន​ឯង ហើយប្រកាសទុក ដោយហេតុតែ ប៉ុណ្ណោះទេ ។ តថាគត​ក៏និយាយថា ម្នាលអាវុសោសារាមៈ ខ្ញុំឯងបានសម្រេចព្រោះធ្វើឲ្យ​ជាក់​ច្បាស់​ ដោយប្រាជ្ញាដ៏ថ្លៃថ្លាខ្លួនឯង ចំពោះធម៌នេះ ដោយហេតុ​ប៉ុណ្ណោះ​ដែរ ។ ឧទ្ទករាម បុត្រតបថា ម្នាលអាវុសោយើងពេញជាមានលាភហើយ អត្ត​ភាព​ជាមនុស្ស យើងពេញជា​បានល្អហើយ ត្រង់ដែល​យើងបាន​ឃើញ​សព្រហ្មចារីបុគ្គល ប្រាកដដូចអ្នកមានអាយុព្រោះថា រាមៈបានធ្វើ​ឲ្យជាក់​ច្បាស់ ដោយប្រាជ្ញាដ៏ថ្លៃថ្លាចំពោះខ្លួន បានសម្រេចធម៌ណា ហើយប្រកាស​ទុក អ្នកក៏បានធ្វើឲ្យជាក់ច្បាស់ដោយប្រាជ្ញាដ៏ថ្លៃថ្លា របស់ខ្លួន បានម្រេចធម៌​នោះ ហើយនៅឥរិយាបថទាំង ៤ ដែរ អ្នកបានធ្វើឲ្យជាក់ច្បាស់ ដោយ​ប្រាជ្ញា​ដ៏ថ្លៃថ្លារបស់ខ្លួន ហើយបានសម្រេចធម៌ណា រាមៈក៏បានធ្វើឲ្យជាក់ច្បាស់ ដោយប្រាជ្ញាដ៏ថ្លៃថ្លារបស់ខ្លួន បានសម្រេចធម៌នោះ ហើយប្រកាសទុកដែរ រាមៈបានដឹងធម៌ណា អ្នកក៏បានដឹងធម៌នោះ អ្នកចេះធម៌ណា រាមៈក៏ចេះ​ធម៌នោះដែរ មួយទៀតរាមៈប្រាកដយ៉ាងណា អ្នកក៏ប្រាកដយ៉ាង​នោះ អ្នក​ប្រាកដយ៉ាងណារាមៈក៏ប្រាកដយ៉ាងនោះដែរ ម្នាលអាវុសោ ឥឡូវនេះ ចូរអ្នកមក​ចូលអ្នកនៅគ្រប់គ្រងគណៈនេះចុះ ។ ម្នាលភិក្ខុទាំងឡាយ ឧទ្ទក​រាមបុត្រជាសព្រហ្មចារី របស់តថាគត តាំងតថាគតក្នុងទីជាអាចារ្យ ទាំង​បូជាតថាគតដោយការបូជាដ៏លើសលុប ដោយហេតុនេះឯង ។ ម្នាលភិក្ខុ​ទាំងឡាយតថាគតនោះមានសេចក្តីត្រិះរិះ យ៉ាងនេះថា ធម៌​គឺសមាបត្តិទាំង ៨ នេះមិនប្រព្រឹត្តទៅ ដើម្បីនឿយណាយ ចាកកិលេសវដ្តៈ មិនប្រព្រឹត្តទៅ​ដើម្បីប្រាសចាកតម្រេក មិនប្រព្រឹត្តទៅ ដើម្បីរំលត់រៀគា​ទិក្កិកិលេស មិន ប្រព្រឹត្តទៅ ដើម្បីសេចក្តីស្ងប់រម្លាប់ មិនប្រព្រឹត្តទៅ ដើម្បីដឹ​ង​ដោយក្រៃលែង មិនប្រព្រឹត្តទៅ ដើម្បីសេចក្តីរំលត់ទុក្ខទេ ប្រព្រឹត្តទៅបាន​ត្រឹម​តែចូលទៅ កើតក្នុងនេវសញ្ញានាសញ្ញាយកនក​ភពប៉ុណ្ណោះឯង ។ ម្នាលភិក្ខុ​ទាំងឡាយ តថាគតនោះឯងក៏មិនឧបក្រសោបធម៌នោះឡើយ នឿយ​ណាយហើយដោះ ចេញអំពីធម៌នោះ ។</p>
        <p><a class='ref km' id='km៥៧' href='#km៥៧'>៥៧</a>ម្នាលភិក្ខុទាំងឡាយ តថាគតនោះឯង ជាអ្នកស្វែងរកកឹកុសល កំពុងស្វែងរក​សន្តិវរបទ ក៏បានត្រាច់ទៅកាន់ចារិក ក្នុងដែនមគធៈ តាមលំ ដាប់លំដោយ សំដៅទៅរក ឧរុវលាសេនានិគម ។ ក្នុងទីនោះ តថាគត​បានឃើញផ្ទៃផែនដី គួរឲ្យត្រេកអរ ដងព្រៃគួរឲ្យកើតជ្រះថ្លាផង ស្ទឹងមាន​ទឹក​ថ្លាស្អាតហូរ (មិនដាច់) មានកំពង់រាបស្មើល្អ គួរ​ជាទីត្រេកអរផង ទាំង​គោចរគ្រាម (ស្រុកសម្រាប់បិណ្ឌបាត) ក៏មាននៅជិតផង ។ ម្នាលភិ​ក្ខុ​ទាំងឡាយ តថាគតនោះមានសេចក្តីត្រិះរិះយ៉ាងនេះថា ភូមិភាគនេះ គួរឲ្យត្រេកអរផង ដងព្រៃគួរឲ្យកើតជ្រះថ្លាផង ស្ទឹងមានទឹកថ្លាស្អាតហូរ​មិនដាច់ មានកំពង់រាបស្មើល្អគួរជាទី​ត្រេកអរផង គោចរគ្រមក៏មាននៅជិត​ផង ទីនេះល្មមកុលបុត្រអ្នកត្រូវការដោយសេចក្តីព្យាយាម តាំងសេចក្តី​ព្យាយាមបានហើយតើ ។ ម្នាលភិក្ខុទាំងឡាយ តថាគត​នោះឯង បាន​អង្គុយក្នុងទីនោះ ដោយគិតថា ទីនេះល្មមនឹង​តាំង​សេចក្តី​ព្យាយាមបាន ។</p>
        <p><a class='ref km' id='km៥៨' href='#km៥៨'>៥៨</a>ម្នាលភិក្ខុទាំងឡាយ តថាគតនោះឯងមាន ជាតិជាធម្មតា ដោយ ខ្លួនឯង ដឹងច្បាស់នូវទោសក្នុងជាតិធម៌ ហើយស្វែងរកនូវព្រះនិព្វាន ដែល​មិនមានជាតិ មិនមានគុណ ជាតិដទៃស្មើ ជាទីក្សេមចាកយោ​គៈ​ក៏បាន​ដល់នូវព្រះនិព្វានដែលមិនមានជាតិ ឥតមានគុណ​ជាតិដទៃស្មើ ជាទីក្សេម​ចាក​យោគៈ មានជរាជាធម្មតាដោយខ្លួនឯង...មានព្យាធិជាធម្មតា​ដោយខ្លួន​ឯង...មានមរណៈជាធម្មតាដោយខ្លួនឯង... មានសោកជាធម្មតាដោយខ្លួនឯង...មាន​សេចក្តីសៅហ្មងជាធម្មតា ដោយខ្លួនឯងឃើញទោសក្នុង​សង្កិ​លេស​​​​​ធម៌ ហើយស្វែងរកព្រះនិព្វានដែលមិនមានសង្កិលេសធម៌ ឥតមាន​គុណ​ជាត​ដទៃស្មើ ជាទីក្សេមចាកយោគៈ បានដល់នូវព្រះនិព្វាន​ដែល​មិន​មាន សេចក្តីសៅហ្មង ជាទីក្សេមចាកយោគៈដ៏ប្រសើរបំផុត ទាំងញាណជា​គ្រឿង​ឃើញ គឺសព្វញ្ញុតញ្ញាណ ក៏កើតឡើងដល់ត​ថាគតវិមុត្តិរបស់តថាគត​មិនរំភើប (ដោយរាគាទិក្កិលេស) នេះជាតិជាទីបំផុត (របស់តថាគត) ឥឡូវ​នេះ ភពថ្មីទៀត មិន មានឡើយ ។</p>
        <p><a class='ref km' id='km៥៩' href='#km៥៩'>៥៩</a>ម្នាលភិក្ខុទាំងឡាយ តថាគតនោះ​មានសេចក្តី​ត្រិះរិះ​យ៉ាង​នេះ​ថាចតុរារិយសច្ចធម៌ដែលតថាគត បានត្រាស់ដឹងហើយនេះឯង ជាធម៌ ជ្រាលជ្រៅ ជាធម៌ដែលសត្វឃើញ បានដោយកម្រត្រាស់ដឹងបាន ដោយ កម្រ ជាធម៌ស្ងប់ ជធម៌ឧត្តម ជាធម៌ដែលសត្វមិន​គប្បីស្ទង់ប្រមើល ដោយ​សេចក្តីត្រិះរិះបាន ជាធម៌ល្អិត មានតែអ្នកប្រាជ្ញទើបដឹងបាន ឯពួកសត្វ​នេះ​សុ​ទ្ធតែកំពុង រីករាយក្នុងអាល័យគឺតណ្ហា ១០៨ កំពុងត្រេកត្រអាល​ក្នុង​អាល័យ កំពុងស្រើបស្រាលក្នុង អាល័យ (ទៅរកកាមទាំងឡាយ​នៅឡើយ) ក៏បដិច្ច​សមុប្បាទធម៌ ដែលជាបច្ច័យនៃធម៌មាន សង្ខារជា​ដើមនេះ​​ជាហេតុ​ដែលសត្វនៅរីករាយ​ក្នុងអាល័យ នៅត្រេក​ត្រអាល​ក្នុង​អាល័យ នៅស្រើប​ស្រាលក្នុងអាល័យ ឃើញបាន​ដោយកម្រមួយទៀត ធម៌ណារម្ងាប់​នូវសង្ខារ ​ទាំងពួងជាគ្រឿងលះបង់នូវ​ឧបធិ​គឺខន្ធនឹង​កិលេស​​​​ទាំងពួង ជាទីអស់​ទៅនូវ​តណ្ហា ជាទីនឿយ ណាយចាលរាគាៈ ជា​ទីរំលត់​ទុក្ខគឺព្រះនិព្វាន ធម៌នេះ​ជាហេតុ​ដែលសត្វឃើញបាន​ដោយ​កម្រ​ដែរ បើទុកជា​តថាគត​សម្តែង​ធម៌​ទៅក៏ពួកសត្វដទៃមិនអាច​នឹង​ត្រាស់​ដឹង នូវធម៌របស់ តថាគតបាន​ឡើយ ព្រោះហេតុនោះ សេចក្តីលំបាក សេចក្តី​នឿយព្រួយ មុខជានឹងមាន​ដល់​តថាគតមិនខាន ។ មួយទៀត គាថា​ទាំងឡាយ ដែលមិនជាអស្ចារ្យ​ណាស់​ណានេះតថាគតមិន ដែល​បាន​​ឮមកក្នុងកាលមុនឡើយ ក៏ភ្លឺ​ស្វាងដល់ត​ថាគ​​​ត​ថា​​​​​ឥ​​ឡូវ​នេះ ​​តថាគតមិន​គួរសម្តែងធម៌ ដែលតថាគត​បាន​ត្រាស់​​ដឹងដោយលំបាក (នោះទេ) ព្រោះពួកសត្វដែលមានរាគៈទោសៈ គ្របសង្កត់ មិនងាយនឹងត្រាស់ដឹងធម៌នេះ បាន​ឡើយពួកសត្វដែលកំពុង​ត្រេកអរ​ដោយ​​រាគៈ ដែលកំនរងងឹតគឺអវិជ្ជាគ្របសង្កត់ហើយ មុខជានឹង​មិន​ឃើញ​ធម៌​ដែល​នាំ​សត្វឲ្យដល់ព្រះនិព្វាន ជាធម៌ល្អិតឆ្មារ ជ្រាលជ្រៅ សត្វឃើញបាន​ដោយ​កម្រនោះទេ ។ ម្នាលភិក្ខុទាំងឡាយ កាលតថាគត ពិចារណាឃើញ​ដោយ​ន័យ​ដូច្នេះហើយ ចិត្តក៏ឱនទៅដើម្បីសេចក្តីខ្វល់​ខ្វាយ​​​​តិចមិនឱនទៅដើម្បី​សម្តែងធម៌ឡើយ ។</p>
        <p><a class='ref km' id='km៦០' href='#km៦០'>៦០</a>ម្នាលភិក្ខុទាំងឡាយ គ្រានោះសហម្បតិ​ព្រហ្ម បាន​ដឹងនូវ​បរិ​វិត​ក្កៈ​​​ក្នុងចិត្តរបស់ តថាគតដោយចិត្ត (របស់ខ្លួន) ហើយទើប​រំពឹង​ដូច្នេះ​ថាឱសត្វលោកនឹងវិនាសហើយតើហ្ន៎ ឱសត្វលោកនឹងវិនាសហើយតើហ្ន៎ ព្រោះព្រះហឫទ័យរបស់ព្រះតថាគតអរហន្តសម្មាសម្ពុទ្ធ បង្អោនទៅ​ដើម្បី​សេចក្តីខ្វល់ខ្វាយតិច មិនបង្អោនទៅ ដើម្បីសម្តែងធម៌ឡើយ។ ម្នាលភិក្ខុទាំង ឡាយគ្រានោះ សហម្បតិព្រហ្មក៏បាត់អំពីព្រហ្មលោក មកប្រាកដក្នុង​ទី​ចំពោះ​​មុខតថាគត ដូចជាបុរសដែលមានកំឡាំង លាចេញនូវដៃដែល​បត់​ចូល​ឬបត់ចូលនូវដៃដែលលាចេញ ។ ម្នាលភិក្ខុទាំងឡាយ គ្រានោះឯង សហម្បតិព្រហ្មធ្វើ សំពត់ឧត្តរាសង្គៈឆៀងស្មាម្ខាងប្រណម្យអញ្ជលី​​ឆ្ពោះ​មករក​តថាគតពោលនឹងតថាគតយ៉ាងនេះថា បពិត្រព្រះអង្គ​ដ៏ចម្រើន​សូម​ព្រះមានព្រះភាគទ្រង់សម្តែងធម៌ សូមព្រះសុគតទ្រង់សម្តែងធម៌ ព្រោះ​ពួកសត្វ​ដែលមា នធូលីគឺរាគាទិក្កិលេសដ៏​ស្រាលស្តើង​ក្នុងភ្នែក​គឺ​បញ្ញាគង់​មាន ព្រោះហេតុតែមិនបានស្តាប់ ធម៌មុខជានឹងសាបសូន្យមិនខាន ពួកសត្វ​ដែល​យល់ធម៌ក៏គង់មានដែរ ។ ម្នាលភិក្ខុទាំងឡាយ សហម្បតិព្រហ្មបាន​ពោលពាក្យនេះលុះពោលពាក្យនេះរួចហើយក៏ពោលពាក្យដទៃតទៅទៀត ថាពីមុនរៀងមក ធម៌ដែលពួកជន អ្នកប្រកបដោយមន្ទិលបានគិតហើយ ជាធម៌មិនបរិសុទ្ធ ក៏កើតប្រាកដហើយក្នុងដែនមគធៈ​សូមព្រះអង្គបើកទ្វារ​នៃ​ព្រះនិព្វាននុ៎ះពួកសត្វប្រុងចាំស្តាប់ ធម៌ដែលព្រះអង្គជា​អ្នកប្រាកចាក​មន្ទិល ទ្រង់ត្រាស់ដឹងតាម (លំអានព្រះពុទ្ធអំពីបុរាណ) ដូច ជាបុរស​ឈរ​លើក​កំពូលភ្នំថ្មសុទ្ធ ក្រឡេកមើលឃើញប្រជុំជន ដោយជុំវិញខ្លូន យ៉ាង​ណាមិញបពិត្រអង្គអ្នកមានបញ្ញាល្អ មានបញ្ញាចក្ខុ​ជុំវិញព្រះអង្គ​ជា​អ្នក​មា​នសេចក្តីសោកសៅទៅប្រាសហើយ ស្តេចឡើងកាន់​ប្រាសាទគឺធម៌​ដែល​មាន​​​ឧបមាយ៉ាងនោះ ពិចារណាមើលនូវ​ប្រជុំជន អ្នកច្រឡំ​ដោយ​សេចក្តី​សោក ដែលជាតិជរាកំពុងគ្របសង្កត់ បពិត្រព្រះអង្គអ្នក​មា​ន​ព្យាយាមអ្នក​ឈ្នះ​នូវសង្រ្គាម ហើយជានាយកនៃពួកសត្វអ្នកមិន​បំពាក់​បំណុលគឺ​កាម​សូមព្រះអង្គក្រោកឡើង សូមស្តេចទៅក្នុងលោក សូម​ព្រះ​មានព្រះភាគ​ទ្រង់​សម្តែង​ធម៌ដ្ឃិតពួកសត្វអ្នកបម្រុង នឹងត្រាស់​ដឹង​ធម៌​ក៏គង់មានដែរ ។</p>
        <p><a class='ref km' id='km៦១' href='#km៦១'>៦១</a>ម្នាលភិក្ខុទាំងឡាយ គ្រានោះ តថាគតដឹងច្បាស់ នូវសេចក្តី អារាធនារបស់សហម្បតិព្រហ្មផង អាស្រ័យសេចក្តីករុណា ចំពោះពួកសត្វ ផងទើបប្រមើលមើលសត្វលោក ដោយពុទ្ធចក្ខុ ។ ម្នាលភិក្ខុទាំងឡាយ កាលតថាគត កំពុងប្រមើលមើលសត្វលោកដោយពុទ្ធ ចក្ខុ ក៏បាន ឃើញ នូវពួកសត្វដែលមានធូលីតិចក្នុងភ្នែក (ខ្លះ) មានធូលីច្រើនក្នុងភ្នែក​ (ខ្លះ) មាន ឥន្រ្ទិយក្លៀវក្លា (ខ្លះ) មានឥន្រ្ទិយទន់ (ខ្លះ) មានអាការល្អ (ខ្លះ) មាន អាការអាក្រក់ (ខ្លះ) ជាសត្វ ដែលតថាគតគួរឲ្យត្រាស់​ដឹងបានដោយ​ងាយ​(ខ្លះ) ឲ្យត្រាស់ដឹងបានដោយកម្រ (ខ្លះ) ជាអ្នក ឃើញនូវទោស​នឹងភ័យក្នុង​លោក​ខាង​មុខខ្លះ ។ ដូចជាផ្កាជលជាតិពួកខ្លះគឺព្រលិតក្តីផ្កាឈូក ក្រហមក្តី ផ្កាឈូកសក្តី ក្នុងគុម្ពព្រលិតក្តី ក្នុងគុម្ពឈូកក្រហមក្តី ក្នុងគុម្ពឈូកសក្តី ដុះក្នុង ទឹក ចម្រើនឡើងក្នុងទឹក លូតឡើងតាមទឹកលិចនៅក្នុងទឹក ដែល​ទឹក​កំពុង​ចិញ្ចឹមនៅឡើយ មានផ្កាជលជាតិពួកខ្លះគឺផ្កាព្រលិតក្តី ផ្កាឈូក​ក្រហមក្តី ផ្កាឈូកសក្តី ដុះក្នុងទឹក ចម្រើនឡើង​ក្នុងទឹក លូតឡើងតាមទឹក ឋិត​នៅត្រឹមស្មើនឹងទឹក មានផ្កាជលជាតិពួកខ្លះ គឺផ្កាព្រលិតក្តី ផ្កាឈូក​ក្រហមក្តី ផ្កាឈូកសក្តី ដុះក្នុងទឹកចម្រើនឡើងក្នុងទឹក ដុះខ្ពស់ឡើងជាងទឹក មិនជាប់​ដោយទឹក មានឧបមាយ៉ាងណាមិញ ម្នាលភិក្ខុទាំងឡាយ កាល​តថាគត​ប្រមើលមើលសត្វ​លោកដោយពុទ្ធចក្ខុ ក៏បានឃើញនូវពួក​សត្វ​ដែល​​មានធូលីតិចក្នុងភ្នែក (ខ្វះ) មានធូលីច្រើន​ក្នុងភ្នែក (ខ្លះ) មាន​ឥន្រ្ទិយ​ក្លៀវក្លា (ខ្លះ) មានឥន្រ្ទិទន់ (ខ្លះ) មានអាការល្អ (ខ្លះ) មានអាការ​អា​ក្រក់ (ខ្លះ) ជាសត្វដែលតថាគតគួរឲ្យត្រាស់ដឹងបានដោយងាយ (ខ្លះ) ឲ្យត្រាស់​ដឹង​បាន​ដោយកម្រ (ខ្លះ) ជាអ្នកឃើញនូវទោសនឹងភ័យ​ក្នុងលោក​ខាងមុខខ្លះ មាន​ឧបមេយ្យដូច្នោះឯង ។ ម្នាលភិក្ខុទាំងឡាយ គ្រានោះតថាគតបាន​ពោល​តបនឹង​សហម្បតិព្រហ្មដោយគាថាថាទ្វារនៃ ព្រះនិព្វានទាំងនោះ តថាគត​បានបើកហើយ ពួកសត្វណា មានសោតប្រសាទ ពួកសត្វទាំង នោះចូរ​បញ្ចេញ​​សទ្ធាចុះ ម្នាលព្រហ្មតថាគតមានសេចក្តី​ សំគាល់ក្នុង​ការនាំ​ឲ្យ​​លំបាកកាយនឹងវាចា បានជាមិនសម្តែងធម៌ ដ៏ឧត្តមដែល​តថាគតស្ទាត់​ហើយ ​ក្នុងពួកមនុស្សទាំងឡាយ ។ ម្នាលភិក្ខុទាំងឡាយ គ្រានោះ សហម្បតិ​ព្រហ្មគិតថាខ្លួនអញជាបុគ្គលដែលព្រះមានព្រះភាគ ទ្រង់ទទួលព្រមនឹង​សម្តែងធម៌ហើយ (លុះគិតដូច្នេះហើយ) ក៏ថ្វាយបង្គំលាតថាគត ធ្វើប្រទក្សិណ​​​បាត់អំពីទីនោះទៅ ។</p>
        <p><a class='ref km' id='km៦២' href='#km៦២'>៦២</a>ម្នាលភិក្ខុទាំងឡាយ តថាគតនោះមាន​សេចក្តីត្រិះរិះយ៉ាង​នេះ​ថា អាត្មាអញគួរ សម្តែងធម៌ដល់អ្នកណាជាមុនហ្ន៎ អ្នកណានឹង​ត្រាស់​ដឹង​ធម៌នេះ ឆាប់រហ័សបានហ្ន៎ ។ ម្នាលភិក្ខុទាំងឡាយតថាគតនោះ​មានសេចក្តី​ត្រិះរិះ​​យ៉ាងនេះទៀតថាអាឡារតាបសកាលាមគោត្រ នេះជាបណ្ឌិត ជា​អ្នកឈ្លាសវៃ មានប្រាជ្ញា មានធូលីគឺរាគាទិក្កិលេសតិចក្នុងភ្នែកស្រាប់មក យូរ​ហើយ បើដូច្នោះគួរតថាគតសម្តែងធម៌​ប្រាសអាឡារតាបស​កាលាម​គោត្រ ជាមុនចុះ តាបសនោះនឹងត្រាស់ដឹងធម៌នេះឆាប់រហ័សបាន ។ ម្នាល​ភិក្ខុ​ទាំងឡាយ គ្រានោះ មានទេវតា អង្គមួយ ចូរមករកតថាគត​ហើយ​និយាយ​​យ៉ាងនេះថា បពិត្រព្រះអង្គដ៏ចម្រើនអាឡារតាបស កាលាមគោត្រ ធ្វើកាលកិរិយា ៧ ថ្ងៃហើយ ។ ចំណែកខាងញាណទស្សនៈរបស់តថាគតក៏កើតឡើងថា អាឡារតាបសកាលាមគោត្រធ្វើកាលកិរិយា ៧ ថ្ងៃហើយមែន ។ ម្នាលភិក្ខុទាំងឡាយ តថាគតនោះមានសេចក្តីត្រិះរិះ យ៉ាងនេះថា អាឡារ​តាបសកាលាមគោត្រនេះ ជាបុគ្គលមានសេចក្តីវិនាសធំព្រោះ​ថាបើ​គាត់​បានស្តាប់ធម៌នេះសមជាត្រាស់ដឹងមួយរំពេចបាន ។ ម្នាលភិក្ខុទាំង​ឡាយ តថាគតនោះមានសេចក្តីត្រិះរិះយ៉ាងនេះថា អាត្មាអញនឹង​សម្តែង​ធម៌ ដល់អ្នកណាជាមុនអេះ អ្នកណានឹងត្រាស់ដឹងធម៌​នេះឆាប់រហ័ស​បាន​អេះ ។ ម្នាលភិក្ខុទាំងឡាយ តថាគតនោះមានសេចក្តី​ត្រិះរិះយ៉ាងនេះទៀត​ថា ឧទ្ទកតាបសរាមបុត្រនេះឯង ជាបណ្ឌិត ជាអ្នកឈ្លាសវៃ មានប្រាជ្ញា មាន​ធូលីតិច​ក្នុងភ្នែកស្រាប់យូរមកហើយ បើដូច្នោះគួរតថាគត សម្តែងធម៌​ប្រាស​ឧទ្ទក​តាបសរាមបុត្រជាមុនចុះ តាបសនោះនឹងត្រាស់ដឹងធម៌នេះ ឆាប់​រហ័ស​បាន ។ ម្នាលភិក្ខុទាំង​ឡាយគ្រានោះមានទេវតាអង្គ​មួយចូលមករក​តថាគត​​ហើយ និយាយយ៉ាងនេះថា បពិត្រព្រះអង្គដ៏ចម្រើន​ឧទ្ទកតា​បសរាម​បុត្រ​ធ្វើកាលកិរិយាអំពីពេលពាក់ កណ្តាលអធ្រាត្រហើយ ។ ឯ​ញាណ​ទស្សនៈរ​បស់តថាគត ក៏កើតឡើងថា ឧទ្ទកតាបសរាមបុត្រធ្វើកាល​កិរិយាអំពីពេល​ពាក់កណ្តាលអាធ្រាត្រទៅហើយមែន ។ ម្នាលភិក្ខុ​ទាំង​ឡាយ តថាគតនោះ​មាន​សេចក្តីត្រិះរិះយ៉ាងនេះថា ឧទ្ទកតាបសរាមបុត្រ​នេះ ជាបុគ្គលមាន​សេចក្តីវិនាសធំ ព្រោះថាបើគាត់បានស្តាប់ធម៌​ នេះ​សមជា​ត្រាស់ដឹងមួយ​រំពេចបាន ។ ម្នាលភិក្ខុទាំងឡាយ តថាគត​នោះមាន​សេចក្តីត្រិះរិះយ៉ាង​នេះ​ថា អាត្មាអញគួរសម្តែងធម៌ ប្រោសអ្នកណា ជាមុន​ហ្ន៎​អ្នកណានឹងត្រាស់​ដឹង​ធម៌នេះឆាប់រហ័សបានហ្ន៎ ។ ម្នាលភិក្ខុ​ទាំង​ឡាយតថាកតនោះ មានសេចក្តី​ត្រិះរិះយ៉ាងនេះទៀតថា បញ្ចវគ្គិយភិក្ខុ​ទាំងឡាយ​មានឧបការៈ​ច្រើនដល់​តថាគត ព្រោះបានបម្រើតថាគតដែល​កំពុង​បញ្ជូនចិត្តទៅកាន់ព្យាយាម បើដូច្នោះ គួរតថាគតសម្តែង​ធម៌ប្រោស​បញ្ចវគ្គិយភិក្ខុជាមុនចុះ ។ ម្នាល​ភិក្ខុ​ទាំងឡាយ តថាគតនោះមានសេចក្តី​ត្រិះ​រិះ​យ៉ាងនេះថា ឥឡូវនេះ បញ្ចវគ្គិយ​ភិក្ខុទាំងឡាយនៅឯណាហ្ន៎ ។ ម្នាល​ភិក្ខុ​ទាំងឡាយ តថាគតបាន​ឃើញពួកបញ្ចវគ្គិយ​ភិក្ខុនៅក្នុង​ឥសិប​តន​មិគ​ទាយវ័ន ទៀបក្រុងពារាណសី ដោយទិព្វចក្ខុដ៏បរិសុទ្ធស្អាត​កន្លងលោស​ចក្ខុ​រ​បស់មនុស្សសាម័ញ្ញ ។ ម្នាល​ភិក្ខុ​​ទាំងឡាយ គ្រានោះឯង តថាគតសម្រេច​ឥរិយាបថក្នុង​ឧរុវេលាប្រទេស តាមសមគួររដល់អាធ្យា​អាស្រ័យ ហើយ​ចៀសចេញ​ទៅកាន់ចារិក​ក្នុងក្រុង​ពារាណសី ។</p>
        <p><a class='ref km' id='km៦៣' href='#km៦៣'>៦៣</a>ម្នាលភិក្ខុទាំងឡាយ មានអាជីវកម្នាក់ឈ្មោះឧបកៈ បានឃើញ​តថាគត​កំពុង​ដើរទៅកាន់ផ្លូវឆ្ងាយ ក្នុងចន្លោះគយាប្រទេស នឹងចន្លោះនៃ​ពោធិព្រឹក្ស លុះឃើញហើយក៏​និយាយ នឹងតថាគតយ៉ាង​នេះថាម្នាល​អាវុសោ ឥន្រ្ទិយទាំងឡាយ របស់អ្នកជ្រះថ្លាណាស់ ឆវិវ័ណ្ណ ក៏បរិសុទ្ធផូរផង់ ម្នាលអាវុសោ អ្នកបួសចំពោះគ្រូណា អ្នកណាជាគ្រូរបស់អ្នក អ្នកពេញចិត្ត​នឹងធម៌នោះរបស់គ្រូណា។ ម្នាលភិក្ខុទាំងឡាយកាលបើឧបកាជីវកសួរយ៉ាង នេះហើយ គថាគតក៏ឆ្លើយតបដោយពាក្យជាគាថាទៅរកឧបការជីវក ថា តថាគតជាអ្នក​គ្របសង្កត់នូវតេភូមិកធម៌ទាំងអស់ ត្រាស់ដឹងនូវ​ចតុព្ភូមិក​ធម៌​ទាំងអស់ មិនប្រឡាក់ដោយ​កិលេសក្នុងតេភូមិធម៌ទាំងអស់ បានលះ​ចោល នូវតេភូមិកធម៌ទាំងអស់ហើយ មានចិត្តផុត​ស្រឡះ ព្រោះអស់ទៅនៃ​តណ្ហា​ហើយដឹងច្បាស់ចតុព្ភូមិកធម៌ ដោយខ្លួនឯង ចាំបាច់ចំពោះគ្រូ​ណា តថាគត​មិនមានអាចារ្យទេ មិនមានបុគ្គលស្មើនឹងតថាគតទេ ក្នុងលោកនេះ ព្រម​ទាំង​​ទេវលោក ក៏មិនមានបុគ្គលប្រៀបផ្ទឹមនឹងតថាគតបានឡើយ ព្រោះ​ថា​តថាគតជាអរហន្ត​ក្នុងលោក ជាសាស្តាខ្ពស់ផុត ជាអ្នកត្រាស់ដឹងដោយ​ប្រពៃចំពោះខ្លួនឯង តថាគតមានសេច​ក្តីត្រជាក់ មានភ្លើងកិលេសរលត់​ហើយ ឥឡូវតថាគតទៅកាន់ក្រុងនៃពួកជនអ្នកកាសី ដើម្បីនឹងសម្តែងធម្ម​ចក្ក (ដោយបំណងថា) តថាគត នឹងទួងស្គរជ័យនៃអមតនិញ្វន ចំពោះ​សត្វលោកដែលងងឹតគឺអវិជ្ជាកំពុងគ្របសង្កត ។ ឧបកាជីវកតបថា ម្នាល​អាវុសោ អ្នកប្តេជ្ញាខ្លួន យ៉ាងណាអ្នកគួរ (ដើម្បីបាននូវឈ្មោះ) ថា អនន្ត​ជិនៈ (យ៉ាងនោះឯង) ។ តថាគត​ក៏ពោលគាថាដូច្នេះទៀតថា ជនទាំង​ឡាយណា បានដល់នូវធម៌សម្រាប់ធ្វើអាសវៈឲ្យអស់​ទៅ ជនទាំងឡាយនោះ ឈ្មោះថា ជិនៈ (អ្នកឈ្នះកិលេស) ប្រាកដដូចជាតថាគតដែរ តថាគតបានឈ្នះ​បាប​ធម៌​​ទាំ​ង​ឡាយហើយ ម្នាលឧបកៈ ព្រោះហេតុនោះ ទើបតថាគតបាន​ឈ្មោះ​​ថា ជិនៈ ។ ម្នាលភិក្ខុទាំង​ឡាយ កាលបើតថាគត ពោលយ៉ាងនេះ​ហើយ​​​​​​​​​​​​​​​​​​​​​​​​​​ឧបកាជីវកនោះ ក៏និយាយថា ម្នាលអាវុសោ ពាក្យយ៉ាងហ្នឹងពិ​ត​មែន​ហើយ ​​(ថាហើយ) ក៏ងក់ក្បាល កាន់យកផ្លូវខុសគ្នា ក៏ដើរបែកគ្នាចៀស​ចេញ​ទៅ ។</p>
        <p><a class='ref km' id='km៦៤' href='#km៦៤'>៦៤</a>ម្នាលភិក្ខុទាំងឡាយ គ្រានោះឯង តថាគតត្រាច់ទៅកាន់ ទីចារិក តាមលំដាប់ ចូលទៅរកបញ្ចវគ្គិយភិក្ខុឯឥសិបតនមិគទាយ វ័នទៀបក្រុង​សាវត្ថីនោះ ។ ម្នាលភិក្ខុទាំង​ឡាយ ពួកបញ្ចវគ្គិភិក្ខុ បានឃើញតថាគត​ដើរមក​អំពីចម្លាយ លុះឃើញហើយក៏ប្តេជ្ញាគ្នាថា នេះហើយសមណគោតម ជាអ្នកល្មោភច្រើន ឃ្លាតចាកព្យាយាម វិលត្រឡប់មកដើម្បីភាព​ជាអ្នក​ល្មោភ​ច្រើន កំពុងតែដើរមកយើងទាំងអស់គ្នាមិនគួរថ្វាយបង្គំ មិនគួរក្រោក​ទទួល​លោកទេ មិនគួរទទួលបាត្រនឹងចីវរបស់លោកទេ ប៉ុន្តែពួកយើង​គួរ​ក្រោក​ទទួលលោកទេ មិនគួរទទួលបាត្រនឹងចីវរបស់លោកទេ ប៉ុន្តែ​ពួក​យើង​គួរក្រាលអាសនៈបម្រុងទុកបើលោក នឹងចង់គង់ ក៏គង់ចុះ ។ ម្នាល​ភិក្ខុ​ទាំង​ឡាយ តថាគតចូលទៅដោយប្រការយ៉ាងណា ។ ពួក​បញ្ចវ​គ្គិយភិក្ខុ ក៏មិន​អាចនឹងឋិតនៅក្នុងពាក្យប្តេជ្ញារបស់ខ្លួន ដោយប្រកាស យ៉ាងនោះៗ បាន​ឡើយ ខ្លះក៏ក្រោកទទួលតថាគតហើយទទួលបាត្រចីវរ ខ្លះក្រាលអាសនៈ​ខ្លះតំកល់ទឹកសម្រាប់លាងជើងប៉ុន្តែហៅតថាគតចំឈ្មោះខ្លះ ដោយពាក្យថា អាវុសោខ្លះ ។ ម្នាលភិក្ខុទាំងឡាយ តថាគតបា​នពោល​នេះនឹង​ពួក​បញ្ចាវគ្គិយភិក្ខុថា ម្នាលភិក្ខុទាំងឡាយ អ្នកទាំងឡាយ​កុំ​ហៅ​តថាគត​ចំឈ្មោះ ទាំងកុំហៅ អាវុសោឡើយ ម្នាលភិក្ខុទាំងឡាយ តថាគត​បាន​ជាអរហន្តសម្មាសម្ពុទ្ធហើយម្នាលភិក្ខុទាំងឡាយ អ្នកទាំងឡាយ ចូរប្រុង​សោត​​ប្រសាទចុះ តថាគតនឹងប្រៀនប្រដៅនូវអមតមធម៌ ដែលតថាគត​ត្រាស់​ដឹងហើយ តថាគតនឹងសម្តែងធម៌ ក៏កុលបុត្រទាំងឡាយ​ដែល​ចេញ​ចាក​ផ្ទះ ចូលទៅកាន់ផ្នួសដោយ​ប្រពៃ ដើម្បីប្រយោជន៍ដល់អនុត្តរ​ធម៌ណា អ្នក​ទាំងឡាយកាលបើបានប្រតិបត្តិគួរតាមពាក្យ​ប្រដៅរបស់​តថាគត​ហើយ ពុំ​យូរ​ឡើយ មុខជានឹងបានធ្វើឲ្យជាក់ច្បាស់ ដោយប្រាជ្ញា​ខ្លួន​ឯង​ក្នុង​បច្ចុប្បន្ននេះ ចំពោះអនុត្តរធម៌នោះ ជាទីបំផុតនៃមគ្គ​ព្រហ្មចរិយៈ សម្រេច​សម្រាន្តនៅ​ដោយឥរិបថទាំង ៤ ។ ម្នាលភិក្ខុទាំងឡាយ កាលបើ​តថាគត​​បាន​ពោលយ៉ាងនេះហើយ ពួកបញ្ចវគ្គិយភិក្ខុបាននិយាយ ​នឹង​តថាគត យ៉ាង​​​នេះថាម្នាលអាវុសោគោតម សូម្បីដោយសេចក្តីព្យាយាម​នោះ ដោយ​សេចក្តីប្រតិបត្តិនោះ ដោយទុក្ករកិរិយា (ដែលបានធ្វើរួចមក ហើយ) នោះ​ម្តេចគង់លោកមិនបាន​ ត្រាស់ដឹងនូងគុណវិ​សេសគឺញា​ណ​ទស្សនៈ​ ក៏អាច​ធ្វើខ្លួនឲ្យអរិយ ក្រៃលែងជាងមនុស្សធម៌ ចំណង់បើឥឡូវនេះ លោក​ប្រតិបត្តិ​ដើម្បីល្មោភច្រើន​ហើយ ឃ្លាតចាកព្យាយាមហើយ វិល​​ត្រ​លប់​មកដើម្បី​ល្មោភ​ច្រើនហើយ នឹងត្រាស់ដឹងនូវ​គុណវិសេសគឺញាណ​ទស្សនៈ​អាច​ធ្វើ​ខ្លួនឲ្យជាអរិយៈ ដ៏ក្រែលែងជាងមនុស្សធម៌ ដូចម្តេចបាន ។ ម្នាលភិក្ខុ​ទាំង​ឡាយ លុះពួកបញ្ចវគ្គិយភិក្ខុ និយាយយ៉ាងនេះហើយ ទើប​តថាគត​ពោល​នឹង​ពួកបញ្ចវគ្គិយភិក្ខុ យ៉ាងនេះថា ម្នាលភិក្ខុទាំង​ឡាយ​តថាគត​​មិនមែន​ប្រតិបត្តិដើម្បីល្មោភច្រើនទេ មិនឃ្លាតចាកព្យាយាម​ទេមិន​វិល​ត្រឡប់​មក​ដើម្បី ល្មោភច្រើនដូច្នេះទេ មិនឃ្លាតចាកព្យាយាម​ទេមិន​វិល​ត្រឡប់មក​ដើម្បី​ល្មោភច្រើនដូច្នោះទេ ម្នាលភិក្ខុទាំងឡាយ តថាគត បាន​ឋានៈ​ជា​អរហន្តសម្មាសម្ពុទ្ធហើយ ម្នាលភិក្ខុទាំងឡាយ អ្នកទាំងឡាយ ចូរ​ប្រុង​សោតប្រសាទចុះ តថាគតនឹងប្រៀនប្រដៅនូវព្រះនិញ្វនដែល តថាគត​ត្រាស់​ដឹងហើយ តថាគតនឹងសម្តែងធម៌ ក៏កុលបុត្រទាំងឡាយ ចេញចាក​ផ្ទះ​​ហើយចូលទៅកាន់ផ្នួស ដោយប្រពៃ ដើម្បីប្រយោជន៍ដល់អនុត្តរធម៌ណា អ្នកទាំងឡាយ កាលបើបានប្រតិបត្តិ គួរ ដល់ពាក្យប្រដៅ​របស់តថាគត​ហើយ ពុំយូរឡើយ មុខជា​នឹង​ធ្វើឲ្យជាក់ច្បាស់ដោយ​ប្រាជ្ញាខ្លួនឯង​ក្នុង​បច្ចុប្បន្ន​នេះ ចំពោះអនុត្តរធម៌នោះ ជាទីបំផុត​នៃមគ្គព្រហ្មចរិយៈ សម្រេច​សម្រាន្ត​នៅ ដោយឥរិបថទាំង ៤ ។ ម្នាលភិក្ខុទាំងឡាយ ពួកបញ្ចវគ្គិយភិក្ខុ​នៅ​​តែ​និយាយនឹងតថាគត ជាគំរប់ពីរដងទៀតយ៉ាងនេះថា ម្នាល​អាវុសោ​គោតម សូម្បីដោយសេចក្តីព្យាយាមនោះ ដោយបដិបទានោះ ដោយទុក្ករ​កិរិយានោះ ម្តេចគង់លោកមិនបានត្រាស់ដឹង នូវគុណវិសេសគឺញាណ​ទស្សនៈ អាចធ្វើ​ខ្លួនឲ្យជាអរិយៈ ដ៏ក្រៃលែងជាងមនុស្សធម៌ ចំណង់បើឥឡូវ​នេះ លោកប្រតិបត្តិដើម្បីល្មោភច្រើនហើយ ឃ្លាតចាកព្យាយាមហើយ វិល ត្រឡប់មកដើម្បីល្មោភច្រើនហើយ នឹងបានត្រាស់​ដឹងគុណ​វិសេសគឺញាណ​ទស្សនៈអាចធ្វើ​ខ្លួនឲ្យជាអរិយៈ ដ៏ក្រៃលែងជាមនុស្សធម៌ ដូចម្តេចបាន ។ ម្នាលភិក្ខុទាំងឡាយ តថាគតបាន​ពោលនឹងពួកបញ្ចវគ្គិយភិក្ខុ ជាគំរប់ពីរ​ដងទៀត​យ៉ាងនេះថា ម្នាលភិក្ខុទាំងឡាយ តថាគត​មិនមែនប្រតិបត្តិ ដើម្បី​ល្មោភច្រើនទេ ។បេ។ នឹងសម្រេចសម្រាន្តនៅដោយឥរិយាបថទាំង ៤​ ។ ម្នាល​ភិក្ខុទាំងឡាយ ពួកបញ្ចវគ្គិយភិក្ខុ បាននិយាយនឹងតថាគត​ជាគំរប់បី​ដង​ទៀតយ៉ាងនេះ ថា ម្នាលអាវុសោគោតម​សូម្បីដោយ​ព្យាយាមនោះដោយ​បដិប​ទានោះដោយទុក្ករកិរិយានោះ ម្តេចលោកមិនបាន​ត្រាស់ដឹងនូវ​គុណ​វិនាសគឺញា​ណទស្សនៈ អាចធ្វើខ្លួនជាអរិយៈ ដ៏ក្រៃលែងជាងមនុស្សធម៌ ចំណង់បើឥឡូវនេះ លោកប្រតិបត្តិដើម្បីល្មោភច្រើនហើយ ឃ្លាតចាកព្យា យាមហើយ វិលត្រឡប់មកដើម្បីល្មោភច្រើនហើយ នឹងបានត្រាស់ដឹងនូវ​គុណវិសេសគឺញាណទស្សនៈ​ អាចធ្វើខ្លួនឲ្យជាអរិយៈ ដ៏ក្រៃលែង​ជាង​មនុស្ស​​​​ធម៌ ដូចម្តេចបាន ។ ម្នាលភិក្ខុទាំងឡាយកាលបើពួកបញ្ចវគ្គិយភិក្ខុ​និយាយយ៉ាងនេះ ហើយតថាគតបានពោលនឹងពួកបញ្ចវគ្គិយភិក្ខុ យ៉ាង​នេះថា ម្នាលភិក្ខុទាំងឡាយ អ្នកទាំងឡាយធ្លាប់ឮពាក្យនេះ​ដែលតថាគត​និយាយ​នេះ ក្នុងកាលមុន អំពីកាលឥឡូវនេះដែរឬទេ ។ ពួកបញ្ចវគ្គិយភិក្ខុ​តបថា បពិត្រព្រះអង្គដ៏ចម្រើន ពួកខ្ញុំព្រះអង្គមិនធ្លាប់ឮពាក្យនុ៎ះទេ ។ តថាគត​​ក៏​និយាយថែមទៀតថា ម្នាលភិក្ខុទាំងឡាយ តថាគតមិនមែនជាអ្នក​ល្មោភ​ច្រើនទេ មិនឃ្លាតចាកព្យាយាមទេ មិនវិលត្រឡប់មកដើម្បីល្មោភ​ច្រើនទេ ម្នាលភិក្ខុទាំងឡាយ តថាគតជាអរហន្តសម្មាសម្ពុទ្ធ ម្នាលភិក្ខុទាំង​ឡាយ អ្នក​ទាំងឡាយចូរប្រុងសោតប្រសាទចុះ តថាគតនឹងប្រៀនប្រដៅ នូវព្រះនិព្វាន ដែលតថាគត​បានត្រាស់ដឹងហើយ ឥឡូវតថាគតនឹងសម្តែង​ធម៌ក៏កុលបុត្រទាំងឡាយចេញចាកផ្ទះ ហើយ​ចូលមកកាន់ផ្នួសដោយប្រពៃ​ដើម្បីប្រយោជន៍ ដល់អនុត្តរធម៌ណា កាលបើអ្នកទាំងឡាយ​ប្រតិបត្តិគួរតាម​ពាក្យ​ប្រដៅរបស់តថាគតហើយ ពុំយូរឡើយមុខជានឹងធ្វើឲ្យជាក់ច្បាស់​ដោយ​ប្រាជ្ញា​ខ្លួនឯងក្នុងបច្ចុបប្បន្ននេះ ចំពោះអនុត្តរធម៌នោះ ជាទីបំផុតនៃ​មគ្គ​ព្រហ្មចរិយៈ នឹង​សម្រេចសម្រាន្តនៅដោយឥរិយាបថ ៤ ។ ម្នាលភិក្ខុទាំង​ឡាយ តថាគតនៅតែមិនអាចឲ្យ​ពួកបញ្ចវគ្គិយភិក្ខុ យល់ច្បាស់បាន ។ ម្នាលភិក្ខុទាំងឡាយ តថាគតទូន្មានភិក្ខុ ២ រូប ភិក្ខុ ៣ រូប​ត្រាច់ទៅបិណ្ឌបាត នាំយកចង្ហាន់បិណ្ឌបាតណាមក យើងទាំង ៦ នាក់ ចិញ្ចឹមជីវិតដោយ​សារចង្ហាន់បិណ្ឌបាតនោះ ។ តថាគតទូន្មានភិក្ខុ ៣ រូបឯភិក្ខុ ២ រូប ក៏ត្រាច់ទៅបិណ្ឌបាត ភិក្ខុ​ ២ រូបដែលត្រាច់ទៅបិណ្ឌបាត នាំយកចង្ហាន់​បិណ្ឌបាត​ណាមក យើងទាំង ៦ នាក់ ក៏ចិញ្ចឹម​ជីវិតដោយសារចង្ហាន់​បិណ្ឌ​-បាត​​​​​នោះ ។ ម្នាលភិក្ខុទាំងឡាយ លំដាប់នោះ ពួកបញ្ចវគ្គិយភិក្ខុ​កាលដែល​តថាគត​ទូន្មានយ៉ាងនេះ ប្រៀនប្រដៅយ៉ាងនេះ ខ្លួនឯងមានជាតិជាមធ្មតា ដឹងច្បាស់នូវទោសក្នុងជាតិធម៌ ហើយស្វែងរកព្រះនិព្វានដែល​មិនមានជាតិ​ធម៌ ជាគុណជាត​ដ៏ប្រសើរ ជាទីក្សេមចាកយោគៈហើយក៏បាន​ដល់នូវព្រះ​និព្វាន ដែលមិនមានជាតិធម៌ ជាធម៌ដ៏ប្រសើរជាទីក្សេមចាកយោគៈ ខ្លួនឯងមានជរាជា​ធម្មតា បានដឹងច្បាស់នូវទោស​ក្នុងជរាធម៌ ហើយស្វែងរក​ព្រះនិព្វានដែលមិនមានជរាធម៌ ជាធម៌ដ៏ប្រសើរ ជាទីក្សេមចាក​យោគៈ ហើយក៏បានដល់នូវព្រះនិព្វានដែលមិនមានជរាធម៌ ជាធម៌ដ៏ប្រសើរ ជាទី​ក្សេម​ចាក​យោគៈ ខ្លួនឯងមានព្យាធិជាធម្មតា ។បេ។ ខ្លួនឯងមានមរណៈ​ជាធម្មតា... ខ្លួនឯងមានសោក​ជាធម្មតា... ខ្លួនឯងមានសេចក្តី​សៅហ្មងជាធម្ម​តា បានដឹងច្បាស់នូវទោស​ក្នុងសង្កិលេស ធម៌ហើយស្វែងរកនូវ​ព្រះនិព្វាន ដែលមិនមានសង្កិលេសជា​ធម៌​ដ៏ប្រសើរ ជាទីក្សេមចាក​យោគៈ ហើយក៏បានដល់នូវព្រះនិព្វាន​ដែល​មិន​មានសង្កិលេសធម៌ ជាធម៌ដ៏ប្រសើរ ជាទីក្សេមចាកយោគៈ ។ ទាំង​ញាណ​ទស្សនៈក៏កើតឡើង ដល់បញ្ចវគ្គិយ​ភិក្ខុទាំងឡាយនោះ​ថាវិមុត្តិរបស់​យើង​មិន​បានរំភើប (ដោយកិលេស) ទេ នេះ​​ជាជាតិជាទីបំផុត ឥឡូវភពថ្មី​ទៀត ក៏មិនមានឡើយ ។</p>
        <p><a class='ref km' id='km៦៥' href='#km៦៥'>៦៥</a>ម្នាលភិក្ខុទាំងឡាយ កាមគុណនេះមាន ៥ ប្រការ កាមគុណ ៥ ប្រការតើ ដូចម្តេច គឺរូបទាំងឡាយដែលគប្បីដឹងបានដោយចក្ខុជាទីប្រាថ្នា ជាទីពេញចិត្ត ជាទីគាប់ចិត្ត មានសភាពគួរស្រលាញ់ ប្រកបដោយកាមគួរ រីករាយ ១ សំឡេងដែលគប្បីដឹងបានដោយ​សោតៈ ។បេ។ ក្លិនដែល គប្បី ដឹងបានដោយឃានៈ.. រសដែលគប្បីដឹងបានដោយជិវ្ហា... ផ្សព្វ​ទាំងឡាយ ដែល​​គប្បីដឹងបានដោយកាយ ជាទីប្រាថ្នាជាទីពេញចិត្ត ជាទីគាប់ចិត្ត មាន សភាព​គួរស្រលាញ់ ប្រកបដោយកាមគួរត្រេកត្រអាល ១ ម្នាលភិក្ខុទាំង​ឡាយនេះឯងកាមគុណ មាន ៥ ។ ម្នាលភិក្ខុទាំងឡាយ សមណៈឬ ព្រាហ្មណ៍ ណាមួយជាអ្នកមានចិត្តងោកជ្រប់ លង់ស៊ប់ ជាអ្នកមិនឃើញ ទោស មិនមានប្រាជ្ញាជាគ្រឿងរលាស់ខ្លួនចេញ (បច្ចវេក្ខណញ្ញាណ) តែង​បរិភោគកាមគុណទាំង ៥ នេះ សមណព្រាហ្មណ៍ទាំងនោះ បណ្ឌិត​គប្បី​ជ្រាបយ៉ាងនេះថា ជាអ្នកដល់នូវសេចក្តីមិនចម្រើនដល់នូវសេចក្តីវិនាស ជា​អ្នកត្រូវមារ​មានចិត្តបាបនឹងធ្វើទៅតាមសេចក្តីប្រាថ្នាបាន ។</p>
        <p><a class='ref km' id='km៦៦' href='#km៦៦'>៦៦</a>ម្នាលភិក្ខុទាំងឡាយ ដូចជាម្រឹគនៅក្នុងព្រៃដែលជាប់ (អន្ទាក់) ហើយ គប្បីដេក​សង្កត់គំនរអន្ទាក់ ម្រឹគនោះបណ្ឌឹតគប្បីជ្រាប យ៉ាងនេះថា ជាសត្វដល់នូវសេចក្តីមិនចម្រើនដល់នូវសេចក្តីវិនាស ជាសត្វដែល ព្រាន នឹងធ្វើទៅតាមសេចក្តីប្រាថ្នាបាន កាលបើព្រានដើរ​មកដល់ ម្រឹគនោះ​នឹងស្ទុះចេញទៅ តាមបំណងពុំបានឡើយសេចក្តីនេះ មានឧបមារយ៉ាង ណាមិញ ម្នាលភិក្ខុទាំងឡាយ មានឧបមេយ្យដូចពួកសមណៈ ឬព្រាហ្មណ៍​ណាមួយ ជាអ្នកមានចិត្តងោកជ្រប់លង់ស៊ប់ ជាអ្នកមិនឃើញទោស មិន​មាន​ប្រាជ្ញាជាគ្រឿងរលាស់​ខ្លួនចេញ បរិភោគនូវកាមគុណទាំង ៥ នេះឯង ពួកសមណព្រាហ្មណ៍ទាំងនោះ បណ្ឌិតគប្បី ជ្រាបយ៉ាងនេះថា ជាអ្នកដល់​នូវសេចក្តីមិនចម្រើនដល់នូវសេចក្តីវិនាស ជាអ្នកត្រូវមារមាន​ចិត្តបាបនឹង​ធ្វើ​ទៅតាមសេចក្តីប្រាថ្នាបាន ។ ម្នាលភិក្ខុទាំងឡាយ ពួកសម​ណ​​​​ព្រាហ្មណ៍​ណា​មួយ ជាអ្នកមានចិត្តមិនងោក មិនជ្រប់ មិនលង់ស៊ប់ ជាអ្នកឃើញ​ទោស មានប្រាជ្ញាជា គ្រឿងរលាស់ខ្លួនចេញ តែនៅបរិភោគ​កាម​គុណទាំង ៥ នេះ សមណព្រាហ្មណ៍ទាំងនោះ បណ្ឌិតគប្បី​ជ្រាប​យ៉ាងនេះថា ជាអ្នកមិន​ដល់​នូវសេចក្តីមិនចម្រើនមិនដល់នូវ សេចក្តីវិនាសជា​អ្នកមិនត្រូវ​មារមានចិត្ត​បាប​ធ្វើទៅតាមសេចក្តីប្រាថ្នាបានឡើយ ។ ម្នាលភិក្ខុ​ទាំងឡាយ ដូចជា​ម្រឹគដែលនៅក្នុងព្រៃ មិនជាប់ (អន្ទាក់) តែដេកសង្កត់​លើ​គំនរអន្ទាក់ ម្រឹគ​នោះ បណ្ឌិតគប្បីជ្រាបយ៉ាងនេះថាជាសត្វមិនដល់​នូវ​សេចក្តីមិន​ចម្រើន​មិន​ដល់នូវសេចក្តីវិនាស ជាសត្វមិនត្រូវព្រានធ្វើទៅតាម​សេចក្តី​ប្រាថ្នាបាន ទុក​ជាព្រានដើរមកដល់ ម្រឹគនោះនឹងស្ទុះ​ទៅតាម​សេចក្តី​ប្រាថ្នាខ្លួនបាន សេចក្តី​នេះមានឧបមាយ៉ាងណាមិញ ម្នាលភិក្ខុទាំងឡាយ មានឧបមេយ្យ​ដូចពួក​សមណព្រាហ្មណ៍ណាមួយ ជាអ្នកមានចិត្តមិនងោក មិនជ្រប់ មិនលង់​ស៊ប់ ជាអ្នកឃើញទោស មានប្រាជ្ញាជាគ្រឿងរ​លាស់ខ្លួ​ន​ចេញ តែនៅបរិភោគ​កាមគុណ​ទាំង ៥ នេះនៅឡើយ សមណព្រាហ្មណ៍​ទាំង​នោះ បណ្ឌិតគប្បី​ជ្រាបយ៉ាងនេះថា ជាអ្នកមិន​ដល់នូវសេចក្តី​មិន​ចម្រើនមិនដល់នូវសេចក្តី​វិនាសជាអ្នកមិនត្រូវមារមានចិត្តបាប ធ្វើទៅតាម​សេចក្តីប្រាថ្នាឡើយ ។ ម្នាលភិក្ខុ​ទាំងឡាយ ម្រឹគដែលនៅក្នុងព្រៃ ត្រាច់​រង្គាត់ទៅក្នុងព្រៃ​តូចព្រៃធំ តែងដើរទៅឥតរង្កៀស ឈរក៏ឥតរង្កៀស អង្គុយ​ក៏ឥតរង្កៀសសំរេចការ​ដេកក៏ឥតរង្កៀស ដំណើរនោះព្រោះហេតុអ្វី ម្នាល​ភិក្ខុ​​ទាំងឡាយ ព្រោះ​ម្រឹគនោះមិនបាន​ប្រទះភ្នែកព្រាន សេចក្តីនេះ​មាន​ឧបមាយ៉ាងណាមិញ ភិក្ខុ​ស្លប់ស្លាត់ចាកាមទាំងឡាយ ស្លប់ស្លាត់ចាក​អកុសលធម៌ទាំងឡាយ ចូល​កាន់​បឋមជ្ឈានដែលប្រកបដោយវិតក្កៈ​វិចារៈ​មានបីតិសុខៈដែលកើតអំពីសេចក្តី​ស្លប់ស្លាត់ ម្នាលភិក្ខុទាំងឡាយ ភិក្ខុនេះ​តថាគត​ហៅថាបានធ្វើមារឲ្យខ្វាក់ បំបិទភ្នែកមារមិន​ឲ្យឃើញស្នាម​ជើងទៅ​កាន់​ទី​ ដែលមារមានចិត្ត​បាបមើល​មិនឃើញ ។ ម្នាលភិក្ខុទាំង​ឡាយមួយ​ទៀត ភិក្ខុ ព្រោះរម្លាប់វិតក្កៈ​វិចារៈ​រួចហើយ ក៏ចូលកាន់ទុតិយជ្ឈាន ជាទី​ផូរផង់​ក្នុងសន្តាន មានភាវៈនៃចិត្ត​ដ៏ប្រសើរ ឥតមានវិតក្កៈនឹងវិ​ចារៈឡើយ​មានតែបីតិនឹងសុខៈ​ដែលកើតអំពី​សមាធិ..ចូលកាន់តតិយជ្ឈាន..ចតុត្ថជ្ឈាន ម្នាលភិក្ខុទាំងឡាយ ភិក្ខុនេះ​តថាគតហៅថាបានធ្វើមារឲ្យខ្វាក់ បំបិទភ្នែក​មារមិនឲ្យឃើញ​ស្នាមជើង ទៅ​កាន់ទីដែលមារមានចិត្តបាបមើលមិនឃើញ ។ ម្នាលភិក្ខុទាំងឡាយ មួយ​ទៀត​ភិក្ខុព្រោះកន្លង នូវពួករូបសញ្ញា ព្រោះ​​វិនាស​ទៅនៃពួកបដិឃសញ្ញា​ព្រោះ មិនធ្វើទុក​ក្នុងចិត្តនូវពួកនានត្ត​សញ្ញា ដោយប្រការទាំងពួង ក៏ចូល​កាន់អាកាសានញ្ចាយតនជ្ឈាន ដោយ​បរិកម្មតា អាកាស មិនមាន​ទីបំផុត​ដូច្នេះ ម្នាលភិក្ខុទាំងឡាយ ភិក្ខុនេះតថាគតហៅ​ថា បានធ្វើមារឲ្យខ្វាក់ បំបិទភ្នែកមារមិនឲ្យឃើញស្នាមជើង ទៅកាន់ទីដែលមារមានចិត្ត​បាបមើល​មិនឃើញ ។ ម្នាលភិក្ខុទាំងឡាយ មួយទៀត ភិក្ខុកន្លងបង់នូវ​អាកាសានញ្ចា​-យ​ត​ន​ជ្ឈាន ដោយប្រការទាំង​ពួងហើយ ចូលកាន់វិញ្ញាណជ្ឈាន បរិកម្មថា វិញ្ញាណមិនមានទីបំផុត ។បេ។ ម្នាលភិក្ខុទាំងឡាយ មួយទៀត ភិក្ខុកន្លង​បង់​នូវអាកិញ្ចញ្ញាយតនជ្ឈាន ដោយប្រការ​ទាំងពួង ហើយចូលកាន់នេវសញ្ញា-​នា​​សញ្ញាតនជ្ឈាន ។បេ។ ម្នាលភិក្ខុទាំងឡាយ មួយទៀត ភិក្ខុកន្លងបង់នូវ​នេវ​សញ្ញានាសញ្ញា​យ​តនជ្ឈាន ដោយប្រការទាំងពួង ហើយចូលកាន់សញ្ញា​វេទយិតនិរោធ ។ អាសវៈទាំងឡាយរបស់ភិក្ខុនោះ ក៏អស់រលិងទៅ ព្រោះ​ឃើញច្បាស់ (នូវអរិយសច្ចធម៌) ដោយវិបស្សនាបញ្ញា ម្នាលភិក្ខុទាំងឡាយ ភិក្ខុ​​នេះ​តថាគតហៅថា​បានធ្វមារឲ្យខ្វាក់ បំបិទភ្នែកមារមិនឲ្យមិនឲ្យឃើញ​ស្នាម​​ជើង​ទៅ​កាន់ទីដែលមារមានចិត្ត​បាបមើលមិនឃើញ ។ ភិក្ខុនោះឆ្លងនូវ​តណ្ហា​​​ដែល​មានអារម្មណ៍ផ្សាយទៅក្នុងលោកនេះបាន​ហើយ ជាអ្នក​ដើរ​ទៅ​ឥត​រង្កៀស ឈរក៏ឥតរង្កៀស ឈរក៏ឥតរង្កៀស អង្គុយក៏ឥតរង្កៀស សម្រេច​នូវ​​ការដេកក៏ឥតរង្កៀស ដំណើរនោះព្រោះហេតុអ្វី ម្នាលភិក្ខុ​ទាំងឡាយ (ព្រោះ​ថា) ភិក្ខុនោះមិនបានមកកាន់រង្វង់ចក្ខុ របស់មារមានចិត្ត​បាន​ទៀត​ឡើយ ។ លុះព្រះមានព្រះភាគ បានត្រាស់ព្រះសូត្រនេះចប់ហើយ ភិក្ខុទាំង​នោះ​​​​ក៏មានចិត្តត្រេកអរ រីករាយហើយចំពោះ ​ភាសិតរបស់​ព្រះមាន​ព្រះភាគ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>