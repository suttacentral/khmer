<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn60' lang='km'>
        <header>
            <ul>
            </ul>
            <h1>អបណ្ណកសូត្រទី១០</h1>
        </header>
        <p><a class='ref km' id='km១០៣' href='#km១០៣'>១០៣</a>ខ្ញុំបានស្ដាប់មកយ៉ាងនេះៗ សម័យមួយ ព្រះមានព្រះភាគ ទ្រង់ពុទ្ធដំណើរទៅកាន់ចារិក ក្នុងដែនកោសល មួយអន្លើដោយភិក្ខុសង្ឃច្រើន ក៏បានដល់ព្រាហ្មណគ្រាមឈ្មោះសាលា របស់ពួកអ្នកកោសល។ ពួកព្រាហ្មណ៍និងគហបតីអ្នកស្រុកសាលា ក៏និយាយគ្នាថា ម្នាលគ្នាយើង ឮថា ព្រះសមណគោតម ជាសត្យបុត្រ ចេញចាកសត្យត្រកូលទ្រង់ព្រះផ្នូស (ឥឡូវ) ទ្រង់ពុទ្ធដំណើរទៅកាន់ចារិក ក្នុងដែនកោសល មួយអន្លើដោយភិក្ខុសង្ឃដ៏ច្រើន បានមកដល់សាលគ្រាមហើយ។ កិត្ដិស័ព្ទដ៏ល្អ នៃព្រះគោតមដ៏ចម្រើននោះឮខ្ចរខ្ចាយសុសសាយយ៉ាងនេះថា ព្រះមានព្រះភាគអង្គនោះ ព្រះអង្គធ្លាយចាកសេចក្ដីសៅហ្មងគ្រប់យ៉ាង ទ្រង់ត្រាស់ដឹងនូវញេយ្យធម៌ទាំងពួង ដោយប្រពៃចំពោះព្រះអង្គឯង ទ្រង់បរិបូណ៌ដោយវិជ្ចានិងចរណៈ ទ្រង់មានដំណើរល្អ ទ្រង់ជ្រាបច្បាស់នូវត្រៃលោក ទ្រង់ប្រសើរដោយសីលាទីគុណរក បុគ្គលណាមួយស្មើគ្មាន​ ទ្រង់ទូន្មាននូវបុរសដែលគួរទូន្មានបាន ទ្រង់ជាគ្រូនៃទេវតានិងមនុស្សទាំងឡាយទ្រង់បានត្រាស់ដឹងនូវអរិយសច្ចធម៌ ទ្រង់លែងវិលត្រឡប់មកកាន់ភពថ្មីទៀតទ្រង់បានធ្វើឲ្យជាក់ច្បាស់ ដោយប្រាជ្ញាចំពោះព្រះអង្គ នូវលោកនេះ ព្រមទាំងទេវលោក មារលោក ព្រហ្មលោក នូវពួកសត្វ ព្រមទាំងសមណព្រាហ្មណ៏ ទាំងមនុស្សជាសម្មតិទេពនិងមនុស្សដ៏សេស ហើយប្រកាស ទ្រង់សម្ដែងនូវធម៌មានលម្អបទដើម បទកណ្ដាល និងបទចុង ទ្រង់ប្រកាស នូវព្រហ្មចរិយធម៌ព្រមទាំងអត្ថ និងព្យញ្ជនៈ ដ៏ពេញបរិបូណ៌ បរិសុទ្ធទាំងអស់ ក៏ការដែលបានឃើញ បានជួប នឹងព្រះអរហន្ដទាំងឡាយមានសភាពដូច្នោះ ជាការប្រពៃណាស់។ លំដាប់នោះ ពួកព្រាហ្មណ៏និងគហបតីអ្នកស្រុកសាលា ក៏ចូលទៅគាល់ព្រះមានព្រះភាគ លុះចូលទៅដល់ហើយអ្នកខ្លះ ក្រាបថ្វាយបង្គំព្រះមានព្រះភាគ ហើយអង្គុយក្នុងទីសមគួរ អ្នកខ្លះ ក៏ពោលពាក្យសំណេះសំណាល់រាក់ទាក់ ទៅរកព្រះមានព្រះភាគ លុះបញ្ចប់ពាក្យជាទីរីករាយ និងពាក្យជាទីរលឹកហើយ អង្គុយក្នុងទីសមគួរ អ្នកខ្លះ ក៏អង្គុយក្នុងទីសមគួរ ប្រកាសនាមនិងគោត្រឲ្យឮ ក្នុងសម្នាក់នៃព្រះមានព្រះភាគ អ្នកខ្លះ ក៏អង្គុយនៅស្ងៀមក្នុងទីសមគួរ។</p>
        <p><a class='ref km' id='km១០៤' href='#km១០៤'>១០៤</a>លុះសាលេយ្យកព្រាហ្មណគហបតី អង្គុយក្នុងទីដ៏សមគួរហើយព្រះមានព្រះភាគ ទ្រង់ត្រាស់ដូច្នេះថា ម្នាលគហបតីទាំងឡាយ ចុះអ្នកទាំងឡាយមានគ្រូណាមួយ ជាទីគាប់ចិត្ដ ល្មមឲ្យអ្នកទាំងឡាយមានសទ្ធាប្រកបដោយហេតុដែរឬ។ បពិត្រព្រះអង្គដ៏ចម្រើន យើងខ្ញុំទាំងឡាយ មិនមានគ្រូណាមួយជាទីគាប់ចិត្ដ ល្មមឲ្យយើងខ្ញុំទាំងឡាយមានសទ្ធាប្រកបដោយហេតុទេៗ ម្នាលគហបតីទាំងឡាយកាលបើអ្នកទាំងឡាយ មិនមានគ្រូជាទីគាប់ចិត្ដហើយ ត្រូវប្រព្រឹត្ដសមាទាននូវអបណ្ណកធម៌នេះវិញ ម្នាលគហបតីទាំងឡាយ ព្រោះថា អបណ្ណកធម៌ ដែលអ្នកទាំងឡាយ បានធ្វើឲ្យបរិបូណ៌ បានសមាទានហើយ ជាធម៌ប្រព្រឹត្ដទៅ ដើម្បីប្រយោជន៏ ដើម្បីសេចក្ដីសុខ ដល់អ្នកទាំងឡាយ អស់កាលជាយូរអង្វងៗ ម្នាលគហបតីទាំងឡាយអបណ្ណកធម៌ តើដូចម្ដេច។</p>
        <p><a class='ref km' id='km១០៥' href='#km១០៥'>១០៥</a>ម្នាលគហបតីទាំងឡាយ សមណព្រាហ្មទាំងឡាយ ពួកមួយ មានវាទៈយ៉ាងនេះ មានទិដ្ឋិយ៉ាងនេះ ថា ទានដែលបុគ្គលឲ្យហើយ មិនមានផល ការបូជាធំមិនមានផល ការបូជាតូចមិនមានផល ផលវិបាករបស់កម្មទាំងឡាយ ដែលសត្វធ្វើល្អនិងធ្វើអាក្រក់ មិនមានលោកនេះមិនមានបរលោកមិនមាន មាតាមិនមានគុណបិតាមិនមានគុណ សត្វទាំងឡាយជាឧបបាតិកមិនមាន​​ ពួកសមណព្រាហ្មណ៏ជាអ្នកព្រមព្រៀងប្រតិបត្ដិត្រឹមត្រូវ បានធ្វើឲ្យជាក់ច្បាស់ ដោយបញ្ញារបស់ខ្លួននូវលោកនេះនិងបរលោកហើយប្រកាសបានក្នុងលោកនេះ មិនមាន ម្នាលគហបតីទាំងឡាយ បណ្ដាសមណព្រាហ្មណ៏ទាំងនោះ មានសមណព្រាហ្មណ៏ពួកមួយ មានវាទៈជាសឹកសត្រូវដោយត្រង់(ខុសទីទៃពីគ្នា) ពោលទៅរកសមណព្រាហ្មណ៏ទាំងនោះវិញថា ទានដែលបុគ្គលឲ្យហើយ មានផល ការបូជាធំមានផលការបូជាតូចមានផល ផលវិបាករបស់កម្ម ដែលសត្វធ្វើល្អនិងធ្វើអាក្រក់មានលោកនេះមាន បរលោកមាន មាតាមានគុណ បិតាទានគុណ សត្វទាំងឡាយជាឧបបាតិកៈមាន ពួកសមណព្រាហ្មណ៏ ជាអ្នកព្រមព្រៀងគ្នា ប្រតិបត្ដិត្រឹមត្រូវ បានធ្វើឲ្យជាក់ច្បាស់ដោយបញ្ញារបស់ខ្លួន នូវលោកនេះនិងបរលោកហើយប្រកាសបាន ក្នុងលោកនេះ មានៗ ម្នាលគហបតីទាំងឡាយ អ្នកទាំងឡាយសម្គាល់នូវហេតុនោះដូចម្ដេច ក្រែងសមណព្រាហ្មណ៏ទាំងឡាយនេះ ពោលពាក្យជាសឹកសត្រូវដោយត្រង់ទៅរកគ្នានិងគ្នាមែនឬៗ ព្រះករុណាព្រះអង្គ។</p>
        <p><a class='ref km' id='km១០៦' href='#km១០៦'>១០៦</a>ម្នាលគហបតីទាំងឡាយ បណ្ដាសមណព្រាហ្មណ៏ទាំងនោះ សមណព្រាហ្មណ៏ទាំងឡាយណា មានវាទៈយ៉ាងនេះ មានទិដ្ឋិយ៉ាងនេះថា ទាន ដែលបុគ្គលឲ្យហើយ មិនមានផល ការបូជាធំ មិនមានផល ការបូជាតូច មិនមានផល។បេ។បានធ្វើឲ្យជាក់ច្បាស់ដោយប្រាជ្ញារបស់ខ្លួនឯង នូវលោកនេះនិងបរលោក ហើយប្រកាសបាន ក៏មិនមាន ហេតុនោះ ក៏ប្រាកដដល់សមណព្រាហ្មណ៏ទាំងនោះ(សមណព្រាហ្មណ៏ទាំងនោះ) ក៏លះបង់នូវកុសលធម៌ទាំង ៣ នេះ គឺ កាយសុចរិត ​ វីចីសុចរិត មនោសុចរិត ហើយសមាទានប្រព្រឹត្ដនូវកុសលធម៌ទាំង ៣ នេះគឺ កាយទុច្ចរិត វចីទុច្ចរិត មនោទច្ចរិតវិញ ការប្រព្រឹត្ដនោះ ព្រោះហេតុដូចម្ដេច ព្រោះហេតុដូចម្ដេច ព្រោះថា ពួកសមណព្រាហ្មណ៏ដ៏ចម្រើនទាំងនោះ មិនឃើញទោសនៃអកុសលធម៌ទាំងឡាយដ៏លាមក ដ៏សៅហ្មង ព្រមទាំងមិនឃើញអានិសង្សនៃកុសលធម៌ទាំងឡាយ ជាចំណែកនៃសេចក្ដីផូរផង់ ក្នុងកិរិយាចេញចាកកាម។ បុគ្គលមានសេចក្ដីយល់ឃើញបរលោកដែលមានប្រាកដមែនថា បរលោកមិនមានវិញ សេចក្ដីយល់ឃើញរបស់អ្នកនោះ ឈ្មោះថាមិច្ឆាទិដ្ឋិ។បុគ្គលត្រិះរិះនូវបរលោកដែលមានប្រាកដមែនថា បរលោកមិនមានទៅវិញ សេចក្ដីត្រិះរិះរបស់បុគ្គលនោះ ឈ្មោះថាមិច្ឆាសង្កប្បៈ។ បុគ្គលពោលវាចាចំពោះបរលោកដែលមានពិតប្រាកដមែនថា បរលោកមិនមានទៅវិញ វាចារបស់បុគ្គលនោះឈ្មោះថាមិច្ឆាវាចា។ បុគ្គលពោលនូវបរលោកដែលមានពិតមែនថា បរលោកមិនមានទៅវិញ បុគ្គលនេះ ឈ្មោះថាធ្វើសឹកសត្រូវចំពោះព្រះអរហន្ដទាំងឡាយដែលជាអ្នកជា្របច្បាស់នូវបរលោក។ បុគ្គលណា ពន្យល់អ្នកដទៃឲ្យយល់បរលោកដែលមានពិតមែនថា បរលោកមិនមានទៅវិញ ការពន្យល់នោះ របស់បុគ្គលនោះ ឈ្មោះថាអសទ្ធម្មសញ្ញត្ដិគឺការពន្យល់ខុសចាកព្រះសទ្ធម្ម ហើយលើកតម្កើងខ្លួនឯង បង្អាប់បុគ្គលដទៃ ដោយអសទ្ធម្មសញ្ញត្ដិនោះៗ មួយវិញទៀតបុគ្គលលះបង់នូវភាវៈជាអ្នកមានសីលល្អក្នុងកាលមុន ហើយតាំងទុកនូវភាវៈជាអ្នកទ្រូស្ដសីលវិញ នេះឈ្មោះថា មិច្ឆាទិដ្ឋិ មិច្ឆាសង្កប្បៈ មិច្ឆាវាចា ជាសឹកសត្រូវនឹងព្រះអរិយៈទាំងឡាយ ជាសទ្ធម្មសញ្ញត្ដិ ហៅថា លើកតម្កើងខ្លួនឯង បង្អាប់បុគ្គលដទៃៗ ធម៌ជាអកុសលដ៏លាមកមានច្រើនទាំងអម្បាលនេះ កើតឡើងព្រមព្រោះមានមិច្ឆាទិដ្ឋិជាបច្ច័យ យ៉ាងនេះ។</p>
        <p><a class='ref km' id='km១០៧' href='#km១០៧'>១០៧</a>ម្នាលគហបតីទាំងឡាយ វិញ្ញុបុរស តែងពិចារណា ឃើញក្នុងលទ្ធិរបស់ពួកសមណព្រាហ្មណ៏នោះ ដូច្នេះថា បើបរលោកមិនមានទេ បុរសបុគ្គលដ៏ចម្រើននេះ លុះបែកធ្លាយរាងកាយ បន្ទាប់អំពីមរណៈទៅ នឹងធ្វើខ្លួនឲ្យសួស្ដីបានយ៉ាងនេះ បើបរលោកមានមែន បុរសបុគ្គលដ៏ចម្រើននេះ លុះបែកធ្លាយរាងកាយ បន្ទាប់អំពីមរណៈទៅ មុខជានឹងទៅកើតក្នុងកំណើតតិរច្ឆាន ប្រេត អសុរកាយ នរក យ៉ាងនេះមិនខាន។ បើបរលោកមិនមានដោយពិត ពាក្យរបស់សមណព្រាហ្មណ៏ដ៏ចម្រើនទាំងនោះ ឈ្មោះថាជាពាក្យពិត តែថាបុរសបុគ្គលដ៏ចម្រើននេះ អ្នកប្រាជ្ញទាំងឡាយ លោកតិះដៀលក្នុងបច្ចុប្បន្ន​នេះថា បុរសបុគ្គលដ៏ចម្រើននេះ ជាអ្នកទ្រូស្ដសីល ជាមិច្ឆាទិដ្ឋិ ជានត្ថិកវាទ។ បើបរលោកមានពិតមែន បុរសបុគ្គលដ៏ចម្រើននេះ ទទួលចាញ់ក្នុងចំណែកទាំងពីរ គឺអ្នកប្រាជ្ញទាំងឡាយតិះដៀលក្នុងបច្ចុប្បន្ន លុះបែកធ្លាយរាងកាយ បន្ទាប់អំពីមរណៈទៅនឹងទៅកើតក្នុងកំណើតតិរច្ឆាន ប្រេត អសុរកាយ នរក។ អបណ្ណកធម៌ ដែលបុគ្គលធ្វើមិនពេញលេញសមាទានមិនល្អហើយ រមែងផ្សាយទៅកាមវាទៈរបស់ខ្លួនដោយចំណែកមួយ ហើយវៀរបង់នូវហេតុជាទីតាំងនៃកុសល យ៉ាងនេះៗ</p>
        <p><a class='ref km' id='km១០៨' href='#km១០៨'>១០៨</a>ម្នាលគហបតីទាំងឡាយ បណ្ដាសមណព្រាហ្មណ៏ទាំងនោះ សមណព្រាហ្មទាំងឡាយណា មានវាទៈយ៉ាងនេះ មានទិដ្ឋិយ៉ាងនេះថា ទានដែលបុគ្គលឲ្យហើយ មានផល ។ល។ សមណព្រាហ្មណ៏ទាំងឡាយណា បានធ្វើឲ្យជាក់ច្បាស់ ដោយប្រាជ្ញារបស់ខ្លួន នូវលោកនេះនិងបរលោក ហើយប្រកាសបាន ក៏មានហេតុនោះ ក៏ប្រាកដដល់សមណព្រាហ្មណ៏ទាំងនោះ(សមណព្រាហ្មណ៏ទាំងនោះ)បានលះបង់អកុសលធម៌ទាំង ៣ នេះគឺ កាយទុច្ចរិត វចីទុច្ចរិត មនោទុច្ចរិត ហើយសមាទានប្រព្រឹត្ដនូវកុសលធម៌ទាំងឡាយ ៣ គឺ កាយសុចរិត វចីសុចរិតមនោសុចរិតវិញ ដំណើរនោះ ព្រោះហេតុដូចម្ដេច ព្រោះថា សមណព្រាហ្មណ៏ទាំងឡាយដ៏ចម្រើននោះ បាន​ឃើញទោសនៃអកុសលធម៌ទាំងឡាយ ដ៏ថោកទាបសៅហ្មង ឃើញនូ​វអានិសង្សនៃកុសលធម៌ទាំងឡាយ ជាចំណែកនៃសេចក្ដីផូរផង់់ ក្នុងកិរិយាចេញចាកកាម។ បរលោកមានពិតមែន បុគ្គលនោះមានសេចក្ដីយល់ឃើញថា បរលោកមានមែន សេចក្ដីយល់ច្បាស់របស់បុគ្គលនោះ ឈ្មោះថាសម្មាទិដ្ឋិ។ បុគ្គលត្រិះរិះនូវបរលោកដែលមានពិតមែនថា បរលោកមានមែនសេចក្ដីត្រិះរិះរបស់បុគ្គលនោះ ឈ្មោះថាសម្មសង្កប្បៈ។ បុគ្គលពោលវាចា ចំពោះបរលោកដែលមានពិតមែនថា បរលោកមានមែន វាចារបស់បុគ្គលនោះឈ្មោះថាសម្មាវាចា។ បុគ្គលពោលនូវបរលោកដែលមានពិតមែនថា ប​រលោកមានមែន បុគ្គលនេះឈ្មោះថា មិនធ្វើនូវសឹកសត្រូវដល់ព្រះអរហន្ដ ដែលជាអ្នកជ្រាបច្បាស់ នូវបរលោកទាំងនោះឡើយ។ បុគ្គលពន្យល់អ្នកដទៃយល់នូវបរលោកដែលមានពិតមែនថា បរលោកមានមែន សេចក្ដីពន្យល់របស់បុគ្គលនោះឈ្មោះថាជាសទ្ធម្មសញ្ញត្ដិគឺការពន្យល់តាមព្រះសទ្ធម្ម ហើយក៏មិនលើកតម្កើងខ្លួនឯង មិនបង្អាប់បុគ្គលដទៃ ដោយសទ្ធម្មសញ្ញត្ដិនោះឡើយ។ មួយវិញទៀត បុគ្គលលះបង់នូវភាវៈជាអ្នកទ្រុស្ដសីល អំពីកាលមុនពិត ហើយតាំងទុកនូវភាវៈជាអ្នកមានសីលល្អ នេះឈ្មោះថា សម្មាទិដ្ឋិ សម្មាសង្កប្បៈ សម្មាវាចា មិនជាសឹកសត្រូវនឹងព្រះអរយៈទាំងឡាយ ជាអ្នកពន្យល់តាមព្រះសទ្ធម្ម ហៅថា មិនលើកតម្កើងខ្លួនឯង មិនបង្អាប់បុគ្គលដទៃ។ កុសលធម៌មានច្រើន ទាំងអម្បាលនេះ តែងកើតឡើងព្រម ព្រោះមានសម្មាទិដ្ឋិជាបច្ច័យ យ៉ាងនេះ។</p>
        <p><a class='ref km' id='km១០៩' href='#km១០៩'>១០៩</a>ម្នាលគហបតីទាំងឡាយ វិញ្ញុបុរស តែងពិចារណាឃើញក្នុងលទ្ធិរបស់ពួកសមណព្រាហ្មណ៏ទាំងនោះដូច្នេះថា បើបរលោកមានមែន បុរសបុគ្គលដ៏ចម្រើ់ននេះ បែកធ្លាយរាងកាយបន្ទាប់អំពីមរណៈ មុខជានឹងទៅកាន់សុគតិ សួគ៌ទេវលោក យ៉ាងនេះៗ បើបរលោកមិនមានដោយពិតទេ ពាក្យរបស់សមណព្រាហ្មណ៏ដ៏ចម្រើនទាំងនោះ ឈ្មោះថាជាពាក្យពិត តែជាបុរសបុគ្គលដ៏ចម្រើននេះ អ្នកប្រាជ្ញទាំងឡាយសរសើរក្នុងបច្ចុប្បន្ននេះថា បុរសបុគ្គលដ៏ចម្រើននេះជាអ្នកមានសីល ជាសម្មាទិដ្ឋិ ជាអត្ថិកវាទ។ បើបរលោកមានមែន បុរសបុគ្គលដ៏ចម្រើននេះ ទទួលយកជ័យជម្នះ ក្នុងចំណែកទាំងពីរ គឺអ្នកប្រាជ្ញទាំងឡាយសរសើរក្នុងបច្ចុប្បន្ននេះ លុះបែកធ្លាយរាងកាយ បន្ទាប់អំពីមរណៈទៅ នឹងទៅកាន់សុគតិ សួគ៌ ទេវលោក។ អបណ្ណកធម៌នេះដែលបុគ្គលធ្វើឲ្យពេញលេញ សមាទានល្អហើយ ក៏ផ្សាយទៅតាមវាទៈរបស់ខ្លួន ដោយចំណែកទាំងពីរហើយវៀរបង់នូវហេតុជាទីតាំងនៃអកុសលបាន។</p>
        <p><a class='ref km' id='km១១០' href='#km១១០'>១១០</a>ម្នាលគហបតីទាំងឡាយ សមណព្រាហ្មណ៏ ពួកមួយមានវាទៈយ៉ាងនេះ មានទិដ្ឋិយ៉ាងនេះ ថា បុគ្គល ធ្វើបាបដោយខ្លួនឯង ឬប្រើអ្នកដទៃឲ្យធ្វើកាត់ (នូវអវយវៈគេ) ឬប្រើអ្នកដទៃឲ្យកាត់បៀតបៀនគេ ឬប្រើអ្នកដទៃឲ្យបៀតបៀន ធ្វើគេឲ្យសោកសៅ ឬប្រើអ្នកដទៃឲ្យធ្វើគេឲ្យសោកសៅ ធ្វើគេឲ្យលំបាក ឬប្រើអ្នកដទៃឲ្យធ្វើគេឲ្យលំបាក ធ្វើគេឲ្យញាប់ញ័រ ឬប្រើអ្នកដទៃឲ្យធ្វើគេឲ្យញាប់ញ័រ សម្លាប់សត្វ ឬប្រើអ្នកដទៃឲ្យសម្លាប់ កាន់យកទ្រព្យ ដែលគេមិនបានឲ្យ (ឬប្រើអ្នកដទៃឲ្យកាន់យក) កាត់ទី តផ្ទះ (ឬប្រើអ្នកដទៃឲ្យកាត់)ប្លន់ពួកអ្នកស្រុក (ឬប្រើអ្នកដទៃឲ្យប្លន់) ប្លន់យកទ្រព្យផ្ទះមួយ (ឬប្រើអ្នកដទៃឲ្យប្លន់)ឈរចាំដណ្ដើមទ្រព្យគេក្បែរផ្លូវ (ឬប្រើអ្នកដទៃឲ្យឈរចាំដណ្ដើម) លួចភរិយាបុគ្គលដទៃ (ឬប្រើអ្នកដទៃឲ្យលួច) ពោលពាក្យកុហក (ឬប្រើអ្នកដទៃឲ្យកុហក) (បុគ្គលនោះ) ​ ឈ្មោះថា មិនធ្វើបាបទេ ទុកជាបុគ្គលណា ធ្វើសត្វទាំងឡាយ លើផែនដីនេះ ដោយគ្រឿងចក្រដែលមានខ្នងកង់ដ៏មុតដូចជាកាំបិតកោរ ឲ្យមានគំនរសាច់តែមួយ ឲ្យមានពំ​នូកសាច់តែមួយ បាប មានអំពើនោះជាហេតុ នៃបុគ្គលនោះមិនមានទេ អំពើបាប ក៏មិនមកឲ្យផល ដល់បុគ្គលនោះទេ ទុកជាបុគ្គល ឆ្លងទៅកាន់ត្រើយទន្លេគង្គាខាងត្បូង ហើយសម្លាប់សត្វ ឬប្រើអ្នកដទៃឲ្យសម្លាប់កាត់អវយវៈគេ ឬប្រើអ្នកដទៃឲ្យកាត់ បៀតបៀនគេ ឬប្រើអ្នកដទៃឲ្យបៀតបៀន បាប មានអំពីនោះជាហេតុ នៃបុគ្គលនោះ មិនមានឡើយ អំពើបាប ក៏មិនមកឲ្យផល ដល់បុគ្គលនោះទេ ទុកជាបុគ្គល ឆ្លងទៅកាន់ត្រើយទន្លេគង្គាខាងជើង ហើយឲ្យទាន ឬប្រើអ្នកដទៃឲ្យឲ្យ បូជា ឬប្រើអ្នកដទៃឲ្យបូជា បុណ្យ មានអំពើនោះជាហេតុ នៃបុគ្គលនោះ មិនមានទេ បុណ្យមិនមកឲ្យផលដល់បុគ្គលនោះឡើយ បុណ្យ ​មិនមាន ដោយការឲ្យទាន ដោយការទូន្មាននូវឥន្ទ្រិយ ដោយការសង្រួមកាយវាចា ដោយពោលពាក្យសច្ចៈទេ បុណ្យមិនមានមកដល់បុគ្គលនោះទេ។ ម្នាលគហបតីទាំងឡាយ មានសមណព្រាហ្មណ៏ពួកមួយ មានវាទៈជាសឹកសត្រូវដោយត្រង់ ទៅរកសមណព្រាហ្មណ៏ទាំងនោះហើយពោលយ៉ាងនេះថា បុគ្គល ធ្វើបាប ឬប្រើអ្នកដទៃឲ្យធ្វើ កាត់អវយវៈគេឬប្រើអ្នកដទៃឲ្យកាត់ បៀតបៀនគេ ឬប្រើអ្នកដទៃឲ្យបៀតបៀន ធ្វើគេឲ្យសោកសៅ ឬប្រើអ្នកដទៃឲ្យធ្វើគេឲ្យសោកសៅ ធ្វើគេឲ្យលំបាក ឬប្រើអ្នកដទៃឲ្យធ្វើគេឲ្យលំបាក ធ្វើគេឲ្យញាប់ញ័រ ឬប្រើអ្នកដទៃឲ្យធ្វើគេឲ្យញាប់ញ័រ សម្លាប់សត្វ ឬប្រើអ្នកដទៃឲ្យសម្លាប់ កាន់យកទ្រព្យ ដែលគេមិនបានឲ្យ(ឬប្រើអ្នកដទៃឲ្យកាន់យក) កាត់ទី តផ្ទះ (ឬប្រើអ្នកដទៃឲ្យកាត់) ប្លន់ពួកអ្នកស្រុក (ឬប្រើអ្នកដទៃឲ្យប្លន់) ប្លន់យកទ្រព្យតែផ្ទះមួយ (ឬប្រើអ្នកដទៃឲ្យប្លន់) ឈរចាំដណ្ដើមទ្រព្យគេក្បែរផ្លូវ (ឬប្រើអ្នកដទៃឲ្យឈរចាំដណ្ដើម) លួចភរិយាបុគ្គលដទៃ(ឬប្រើអ្នកដទៃឲ្យលួច) ពោលពាក្យកុហក (ឬប្រើអ្នកដទៃឲ្យកុហក) (បុគ្គលនោះ) ​ឈ្មោះថាធ្វើបាប ទុកជាបុគ្គលណា ធ្វើសត្វទាំងឡាយ លើផែនដីនេះ ដោយគ្រឿងចក្រដែលមានខ្នងកង់ដ៏មុតដូចជាកាំបិតកោរ ឲ្យមានគំនរសាច់តែមួយ ឲ្យមានពំនូកសាច់តែមួយ បាបដែលមានអំពើនោះជាហេតុ តែងមាន បាបនៃបុគ្គល(នោះ) មានទុកជាបុគ្គល ឆ្លងទៅកាន់ត្រើយទន្លេគង្គាខាងត្បូង ហើយសម្លាប់នូវសត្វឬប្រើអ្នកដទៃឲ្យសម្លាប់ កាត់អវយវៈគេ ឬប្រើគេឲ្យកាត់ បៀតបៀនគេ​ ឬប្រើអ្នកដទៃឲ្យបៀតបៀន បាបមានអំពើនោះជាហេតុ តែងមានបាបនៃបុគ្គលនោះមាន ចំណែកបុគ្គល ឆ្លងទៅកាន់ត្រើយទន្លេគង្គាខាងជើង ហើយឲ្យមានទានឬប្រើអ្នកដទៃឲ្យឲ្យ បូជា ឬប្រើអ្នកដទៃឲ្យបូជា បុណ្យមានអំពើនោះជាហេតុ តែងមាន បុណ្យនៃបុគ្គលនោះ មានបុណ្យមាន ដោយការឲ្យទាន ដោយការទូន្មាននូវឥន្រ្ទិយ ដោយការសង្រួមកាយវាចា ដោយពោលពាក្យសច្ចៈ បុណ្យនៃបុគ្គល(នោះ) តែងមាន។ ម្នាលគហបតីទាំងឡាយ អ្នកទាំងឡាយ សម្គាល់នូវហេតុនោះដូចម្ដេច សមណព្រាហ្មណ៏ទាំងនេះ មានវាទៈជាសឹកសត្រូវដោយត្រង់ ទៅរកគ្នានិងគ្នា មិនមែនឬ។ ព្រះករុណា ព្រះអង្គ។</p>
        <p><a class='ref km' id='km១១១' href='#km១១១'>១១១</a>ម្នាលគហបតីទាំងឡាយ បណ្ដាសមណព្រាហ្មណ៏ទាំងនោះ សមណព្រាហ្មណ៏ទាំងឡាយណា មានវាទៈយ៉ាងនេះ មានទិដ្ឋិយ៉ាងនេះថា បុគ្គលធ្វើបាប ឬប្រើអ្នកដទៃឲ្យធ្វើ កាត់អាវយវៈគេ ឬប្រើអ្នកដទៃឲ្យកាត់ បៀតបៀនគេ ឬប្រើអ្នកដទៃឲ្យបៀតបៀន ធ្វើគេឲ្យសោកសៅ ឬប្រើអ្នកដទៃឲ្យធ្វើគេឲ្យសោកសៅ ធ្វើគេឲ្យលំបាក ធ្វើគេឲ្យញាប់ញញ័រ ឬប្រើអ្នកដទៃឲ្យធ្វើគេឲ្យញាប់ញ័រ សម្លាប់សត្វ (ឬប្រើអ្នកដទៃឲ្យសម្លាប់) កាន់យកទ្រព្យដែលគេមិនបានឲ្យ (ឬប្រើគេឲ្យកាន់យក) កាត់ទី តផ្ទះ (ឬប្រើគេឲ្យកាត់) ប្លន់ពួកអ្នកស្រុក(ឬប្រើអ្នកដទៃឲ្យប្លន់) ប្លន់យកទ្រព្យតែផ្ទះមួយ (ឬប្រើអ្នកដទៃឲ្យប្លន់) ឈរចាំដណើ្ដមទ្រព្យគេក្បែរផ្លូវ (ឬប្រើអ្នកដទៃឲ្យឈរចាំដណ្ដើម) លួចភរិយាបុគ្គលដទៃ (ឬប្រើបុគ្គលដទៃឲ្យលួច) ពោលពាក្យកុហក (ឬប្រើអ្នកដទៃឲ្យពោលពាក្យកុហក) បុគ្គលអ្នកធ្វើនោះ ឈ្មោះថាមិមធ្វើបាប ទុកជាបុគ្គលណា ធ្វើសត្វទាំងឡាយលើផែនដីនេះ ដោយគ្រឿងចក្រមានខ្នងកង់ដ៏មុតដូចជាកាំបិតកោរ ឲ្យមានគំនរសាច់តែមួយ ឲ្យមានពំនូកសាច់តែមួយ បាបមានអំពើនោះជាហេតុ តែងមិនមាន បាបមិនមកឲ្យផលឡើយ ទុកជាបុគ្គលឆ្លងទៅកាន់ត្រើយទន្លេគង្គាខាងត្បូង ហើយសម្លាប់សត្វ ឬប្រើគេឲ្យសម្លាប់​ ។ បេ ។ បុណ្យ មិនមាន ដោយការឲ្យទានដោយការទូន្មនឥន្រ្ទិយ ដោយការសង្រួមកាយវាចា ដោយពោលពាក្យសច្ចៈទេបុណ្យ មិនមកឲ្យផលឡើយ ៗ ហេតុនេះ មានប្រាកដដល់សមណព្រាហ្មណ៏ទាំងនោះគឺ (សមណព្រាហ្មណ៏ទាំងនោះ) លះបង់នូវកុសលធម៌ ៣ នេះគឺ កាយសុចរិតវចីសុចរិត មនោសុចរិត ហើយសមាទានប្រព្រឹត្ដនូវអកុសលធម៌ ៣ នេះគឺកាយទុច្ចរិត វចីទុច្ចរិត មនោទុច្ចរិតវិញ ដំណើរនោះព្រោះហេតុដូចម្ដេច ព្រោះថាសមណព្រាហ្មណ៏ទាំងឡាយដ៏ចម្រើននោះ មិនឃើញនូវទោសរបស់អកុសលធម៌ទាំងឡាយ ដ៏លាមក សៅហ្មង មិនឃើញនូវអានិសង្សនៃកុសលធម៌ទាំងឡាយជាចំណែកនៃសេចក្ដីផូរផង់ ក្នុងកិរិយាចេញចាកកាម។ សេចក្ដីយល់ឃើញអំពើដែលមានពិតមែន របស់បុគ្គលនោះថា អំពើមិនមាន ដូច្នេះ សេចក្ដីយល់ឃើញរបស់បុគ្គលនោះ ឈ្មោះថាមិច្ឆាទិដ្ឋិ។ មួយទៀត បុគ្គល ត្រិះរិះនូវអំពើដែលមានពិតមែនថា អំពើមិនមាន ដូច្នេះ សេចក្ដីត្រិះរិះរបស់បុគ្គលនោះ ឈ្មោះថាមិច្ឆាសង្កប្បៈ។ មួយទៀត បុគ្គលណា ពោលវាចាចំពោះអំពើដែលមានមែនពិតថា អំពើមិនមានវិញ វាចារបស់បុគ្គលនោះ ឈ្មោះថាមិច្ឆាវាចា។ មួយទៀតបុគ្គលណា ពោលនូវអំពើដែលមានមែនពិតថា អំពើមិនមានវិញ បុគ្គលនេះឈ្មោះថាធ្វើសឹកសត្រូវ ចំពោះព្រះអរហន្ដដែលជាកិរិយាវាទ។ មួយវិញទៀត បុគ្គលពន្យល់អ្នកដទៃឲ្យយល់ នូវអំពើដែលមានពិតថា អំពើមិនមានវិញ ការពន្យល់របស់បុគ្គលនោះ ឈ្មោះថាអសទ្ធម្មសញ្ញត្ដិ ឯបុគ្គលនោះ ឈ្មោះថាលើកតម្កើងខ្លួនឯង បង្អាប់បុគ្គលដទៃ ដោយសារអសទ្ធម្មសញ្ញត្ដិនោះ។ ព្រោះហេតុនោះបុគ្គលនោះលះបង់នូវភាវៈនៃសីលល្អក្នុងកាលមុនចោល ហើយតាំងទុកនូវភាវៈជាអ្នកទ្រុស្ដសីលវិញ នេះ ឈ្មោះថាមិច្ឆាទិដ្ឋិ មិច្ឆាសង្កប្បៈ មិច្ឆាវាចា ជាសឹកសត្រូវនឹងព្រះអរិយៈទាំងឡាយ ជាអសទ្ធម្មសញ្ញត្ដិ ឈ្មោះថាលើកតម្កើងខ្លួនឯង បន្ដុះបង្អាប់បុគ្គលដទៃ។ អកុសលធម៌ទាំងឡាយ ដ៏លាមក ច្រើនប្រការទាំងនេះតែងកើតឡើងព្រម ព្រោះមិច្ឆាទិដ្ឋិជាបច្ច័យ យ៉ាងនេះឯង។</p>
        <p><a class='ref km' id='km១១២' href='#km១១២'>១១២</a>ម្នាលគហបតីទាំងឡាយ វិញ្ញុបុរសតែងពិចារណាឃើញក្នុងលទ្ធិរបស់ពួកសមណព្រាហ្មណ៏ទាំងនោះ ដូច្នេះថា បើអំពើមិនបានទេ កាលបើយ៉ាងនេះបុរសបុគ្គលដ៏ចម្រើននេះ លុះបែកធ្លាយរាងកាយ បន្ទាប់អំពីមរណៈទៅនឹងធ្វើខ្លួនឲ្យសួស្ដីបាន។ តែបើអំពើមានពិតមែន បុរសបុគ្គលដ៏ចម្រើននេះ លុះបែកធ្លាយរាងកាយបន្ទាប់អំពីមរណៈទៅ នឹងទៅកើតក្នុងកំណើតតិរច្ឆាន ប្រេត អសុរកាយ នរកមិនលែងឡើយ។ បើអំពើមិនមានដោយពិត ពាក្យរបស់សមណព្រាហ្មណ៏ដ៏ចម្រើនទាំងនោះ ឈ្មោះថាជាពាក្យពិត តែថា បុរសបុគ្គលដ៏ចម្រើននេះ អ្នកប្រាជ្ញទាំងឡាយគប្បីតិះដៀលក្នុងបច្ចុប្បន្ននេះថា បុរសបុគ្គលនេះ ជាអ្នកទ្រុស្ដសីល ជាមិច្ឆាទិដ្ឋិ ជាអកិរិយវាទ។ ប្រសិនណាបើអំពើមានមែនពិត បុរសបុគ្គលដ៏ចម្រើននេះលុះបែកធ្លាយរាងកាយ បន្ទាប់អំពីមរណៈទៅនឹងទៅកើតក្នុងកំណើត តិរច្ឆាន ប្រេតអសុរកាយ នរក មិនខាន។ អបណ្ណកធម៌នេះ ដែលបុគ្គលនោះ ធ្វើមិនពេញលេញ សមាទានមិនល្អហើយ រមែងផ្សាយទៅតាមវាទៈរបស់ខ្លួន ដោយចំណែកមួយ វៀរបង់នូវហេតុជាទីតាំងនៃកុសល យ៉ាងនេះឯង។</p>
        <p><a class='ref km' id='km១១៣' href='#km១១៣'>១១៣</a>ម្នាលគហបតីទាំងឡាយ បណ្ដាសមណព្រាហ្មណ៏ទាំងនោះ សមណព្រាហ្មណ៏ទាំងឡាយណា មា​នវាទៈយ៉ាងនេះ មានទិដ្ឋិយ៉ាងនេះថា បុគ្គល ធ្វើបាប ឬប្រើគេឲ្យធ្វើ កាត់អវយវៈគេ ឬប្រើអ្នកដទៃឲ្យកាត់ បៀតបៀនគេឬប្រើអ្នកដទៃឲ្យបៀតបៀន ធ្វើគេឲ្យសោកសៅ ឬប្រើអ្នកដទៃឲ្យធ្វើគេឲ្យសោកសៅ ធ្វើគេឲ្យលំបាក ឬប្រើអ្នកដទៃឲ្យធ្វើគេឲ្យលំបាក ធ្វើគេឲ្យញាប់ញ័រ ឲ្យប្រើអ្នកដទៃឲ្យធ្វើគេឲ្យញាប់ញ័រ សម្លាប់សត្វខ្លួនឯង (ឬប្រើអ្នកដទៃឲ្យសម្លាប់) កាន់យកទ្រព្យដែលគេមិនបានឲ្យ (ឬប្រើគេឲ្យកាន់យក) កាត់ទី តផ្ទះ(ឬប្រើអ្នកដទៃឲ្យកាត់) ប្លន់ពួកអ្នកស្រុក (ឬប្រើអ្នកដទៃឲ្យប្លន់) ប្លន់យកទ្រព្យតែផ្ទះ១ (ឬប្រើគេឲ្យប្លន់) ឈរចាំដណ្ដើមទ្រព្យគេក្បែរផ្លូវ (ឬប្រើអ្នកដទៃឲ្យឈរចាំដណ្ដើម) លួចភរិយាបុគ្គលដទៃ (ឬប្រើអ្នកដទៃឲ្យលួច) ពោលពាក្យកុហក (ឬប្រើអ្នកដទៃឲ្យកុហក)បុគ្គលអ្នកធ្វើនោះ ឈ្មោះថាធ្វើបាប ទោះបីបុគ្គលណា ធ្វើសត្វលើផែនដីនេះដោយគ្រឿងចក្រមានខ្នងកង់ដ៏មុតដូចជាកាំបិតកោរ ឲ្យមានគំនរសាច់តែ១ឲ្យមានពំនូកសាច់តែ១ បាបមានអំពើនោះជាហេតុ តែងមាន បាបនឹងមកឲ្យផល ទុកជាបុគ្គលនោះឆ្លងទៅកាន់ត្រើយទន្លេគង្គាខាងត្បូង ហើយសម្លាប់សត្វឬប្រើអ្នកដទៃឲ្យសម្លាប់ កាត់អវយវៈគេ ឬប្រើគេឲ្យកាត់ បៀតបៀនគេឬប្រើអ្នកដទៃឲ្យបៀតបៀន បាប​មានអំពើនោះជាហេតុ តែងមាន បាបនឹងមកឲ្យផល ចំណែកបុគ្គលឆ្លងទៅកាន់ត្រើយទន្លេគង្គាខាងជើង ហើយឲ្យទានឬប្រើគេឲ្យឲ្យ បូជាឬប្រើអ្នកដទៃឲ្យបូជា បុណ្យមានអំពើនោះជាហេតុ តែងមាន បុណ្យនឹងមកឲ្យផល បុណ្យមាន​ដោយការឲ្យទាន ដោយការទូន្មានឥន្រ្ទិយ ដោយការសង្រួមកាយវាចា ដោយការពោលពាក្យសច្ចៈ បុណ្យនឹងមកឲ្យផល។ ហេតុនោះមានប្រាកដដល់សមណព្រាហ្មណ៏ទាំងនោះ គឺ (សមណព្រាហ្មណ៏ទាំងនោះ) លះបង់នូវអកុសលធម៌ទាំង ៣នេះ គឺកាយទុច្ចរិត វចីទុច្ចរិតមនោទុច្ចរិត ហើយសមាទានប្រព្រឹត្ដនូវកុសលធម៌ទាំង ៣នេះ គឺកាយសុចរិតវចីសុចរិត មនោសុចរិតវិញ ដំណើរនោះ ព្រោះហេតុដូចម្ដេច ព្រោះថាសមណព្រាហ្មណ៏ដ៏ចម្រើនទាំងនោះ ឃើញទោសរបស់អកុសលធម៌ទាំងឡាយដ៏លាមកសៅហ្មង ឃើញអានិសង្សនៃកុសលធម៌ទាំងឡាយ ជាចំណែកនៃសេចក្ដីផូរផង់ ក្នុងកិរិយាចេញចាកកាម។ មួយទៀត បុគ្គល មានសេចក្ដីយល់ឃើញ នូវអំពើដែលមានពិតមែនថា អំពើមានពិតមែន សេចក្ដីយល់ឃើញរបស់បុគ្គលនោះ ឈ្មោះថាសម្មាទិដ្ឋិ។ មួយទៀត បុគ្គលណាត្រិះរិះ នូវអំពើដែលមានពិតមែនថា អំពើមានពិតមែន សេចក្ដីត្រិះរិះរបស់បុគ្គលនោះ ឈ្មោះថាសម្មាសង្កប្បៈ។ មួយទៀត បុគ្គលណា ពោលវាចាចំពោះអំពើដែលមានពិតមែនថា អំពើមានពិតមែន វាចារបស់បុគ្គលនោះ ឈ្មោះថាសម្មវាចា។មួយវិញទៀត បុគ្គលណា ពោលនូវអំពើដែលមានពិតមែនថា អំពើមានពិតមែន បុគ្គលនោះ ឈ្មោះថាមិនធ្វើសឹកសត្រូវ ចំពោះព្រះអរហន្តដែលជាកិរិយវាទឡើយ។ មួយវិញទៀត បុគ្គល ពន្យល់អ្នកដទៃឲ្យយល់នូវអំពើដែលមានពិតមែនថា អំពើមានពិតមែន សេចក្ដីពន្យល់របស់បុគ្គលនោះ ឈ្មោះថាសទ្ធម្មសញ្ញត្ដិ ឯបុគ្គលនោះ ឈ្មោះថាមិនលើកតម្កើងខ្លួនឯង មិនបង្អាប់បុគ្គលដទៃ ដោយសារសទ្ធម្មសញ្ញត្ដិនោះ។ ព្រោះហេតុនោះ បុគ្គលនោះ លះបង់នូវភាវៈទ្រុស្ដសីលក្នុងកាលមុនចោល ហើយតាំងទុកនូវភាវៈជាអ្នកមានសីលល្អ នេះឈ្មោះថាសទ្មាទិដ្ឋិសម្មាសង្កប្បៈ សម្មាវាចា មិនជាសឹកសត្រូវនឹងព្រះអរិយៈទាំងឡាយ ជាសទ្ធម្មសញ្ញត្ដិ ឈ្មោះថាមិនលើកតម្កើងខ្លួនឯង មិនប​ន្ដុះបង្អាប់បុគ្គលដទៃ។ កុសលធម៌ទាំងឡាយ មានច្រើនប្រការទាំងនេះ តែងកើតឡើងព្រម ព្រោះសម្មាទិដ្ឋិជាបច្ច័យ យ៉ាងនេះ។</p>
        <p><a class='ref km' id='km១១៤' href='#km១១៤'>១១៤</a>ម្នាលគហបតីទាំងឡាយ វិញ្ញុបុរសតែងពិចារណាឃើញក្នុងលទ្ធិរបស់ពួកសមណព្រាហ្មណ៍ទាំងនោះ ដូច្នេះថា បើអំពើមានពិតមែនបុរសបុគ្គលដ៏ចម្រើននេះ លុះបែកធ្លាយរាងកាយ បន្ទាប់អំពីម​រណៈទៅនឹងទៅកាន់សុគតិសួគ៌ទេវលោក យ៉ាងនេះ។ បើអំពើមិនមានដោយពិតទេ ពាក្យរបស់សមណព្រាហ្មណ៏ដ៏ចម្រើនទាំងនោះ ឈ្មោះថាជាពាក្យពិត តែថា បុរសបុគ្គលដ៏ចម្រើននេះអ្នកប្រាជ្ញទាំងឡាយសរសើរក្នុងបច្ចុប្បន្ននេះថា បុរសបុគ្គលនេះ អ្នកមានសីលជាសម្មាទិដ្ឋិ ជាកិរិយវាទ។ បើអំពើមានពិតមែន បុរសបុគ្គលដ៏ចម្រើននេះទទួលយកជ័យជម្នះ ក្នុងចំណែកទាំងពីរ គឺអ្នកប្រាជ្ញទាំងឡាយសរសើរក្នុងបច្ចុប្បន្ននេះ លុះបែកធ្លាយរាងកាយ ប​ន្ទាប់អំពីមរណៈទៅ នឹងបានទៅកាន់សុគតិសួគ៌ទេវលោក។ អបណ្ណកធម៌ ដែលបុគ្គលធ្វើឲ្យពេញលេញសមាទានល្អហើយ ក៏ផ្សាយទៅតាមវាទៈរបស់ខ្លួន ដោយចំណែកទាំងពីរ វៀរបង់នូវហេតុជាទីតាំងនៃកុសល យ៉ាងនេះ។</p>
        <p><a class='ref km' id='km១១៥' href='#km១១៥'>១១៥</a>ម្នាលគហបតីទាំងឡាយ មានសមណព្រាហ្មណ៍ទាំងឡាយពួកមួយមានវាទៈយ៉ាងនេះ មានទិដ្ឋិយ៉ាងនេះថា ហេតុបច្ច័យនាំឲ្យសត្វទាំងឡាយសៅហ្មងមិនមានឡើយ សត្វទាំងឡាយ រមែងសៅហ្មងដោយឥតហេតុឥតបច្ច័យហេតុបច្ច័យ នាំឲ្យសត្វទាំងឡាយបរិសុទ្ធមិនមានឡើយ សត្វទាំងឡាយ តែងបរិសុទ្ធ ដោយឥតហេតុឥតបច្ច័យកម្លាំងមិនមាន សេចក្ដីព្យាយាមមិនមាន កម្លាំងរ​បស់បុរសក៏មិនមាន សេចក្ដីសង្វាតរបស់បុរសក៏មិនមាន ពួកសត្វទាំងអស់(មានសត្វឧដ្ឋ គោជាដើម) បាណៈ ទាំងអស់ ភូតទាំងអស់ (មានសត្វកើតក្នុងស្រោមស៊ុតជាដើម) ជីវៈគឺធញ្ញជាតិជាដើមទាំងអស់ ឥតមានអំណាច ឥតមានកម្លាំងឥតមានព្យាយាម មានតែសេចក្ដីប្រែប្រួល ដោយនិយតិសង្គតិ និងភាវៈ (តាំងនៅ) ក្នុងអតិជាតិទាំង៦ ទើបទទួលសុខ និងទុក្ខ ម្នាលគហបតីទាំងឡាយ សមណព្រាហ្មណ៏ទាំងឡាយ ពួកមួយមានវាទៈជាសឹកសត្រូវដោយត្រង់ ទៅរកសមណព្រាហ្មណ៏ទាំងនោះ ហើយពោលនូវពាក្យយ៉ាងនេះថា ហេតុបច្ច័យ នាំឲ្យសត្វទាំងឡាយសៅហ្មងមានមែន សត្វទាំងឡាយ តែងសៅហ្មង ដោយមានហេតុមានបច្ច័យ ហេតុបច្ច័យ នាំឲ្យសត្វទាំងឡាយបរិសុទ្ធ មានមែន សត្វទាំងឡាយតែងបរិសុទ្ធ ដោយមានហេតុមានបច្ច័យ កម្លាំងក៏មាន ព្យាយាមក៏មានកម្លាំងរបស់បុរសក៏មាន សេចក្ដីសង្វាតរបស់បុរសក៏មាន ពួកសត្វទាំងអស់ បាណៈទាំងអស់ ភូតទាំងអស់ ជីវៈទាំងអស់ មានអំណាច មានកម្លាំង មានព្យាយាម មានសេចក្ដីប្រែប្រួល ដោយនិយតិ សង្គតិ និងភាវៈ (តាំងនៅ) ក្នុងអតិជាតិទាំង​ ៦ ទើបទទួលសុខ និងទុក្ខបាន។ ម្នាលគហបតីទាំងឡាយ អ្នកទាំងឡាយ សម្គាល់នូវហេតុនោះដូចម្ដេច ក្រែងសមណព្រាហ្មណ៏ទាំងនេះ មានវាទៈជាសឹកសត្រូវដោយត្រង់ ដល់គ្នានិងគ្នា មិនមែនឬៗ ព្រះករុណា ព្រះអង្គ។</p>
        <p><a class='ref km' id='km១១៦' href='#km១១៦'>១១៦</a>ម្នាលគហបតីទាំងឡាយ បណ្ដាសមណព្រាហ្មណ៏ទាំងនោះ ពួកសមណព្រាហ្មណ៏ណា មានវាទៈយ៉ាងនេះ មានទិដ្ឋិយ៉ាងនេះថា ហេតុបច្ច័យនាំឲ្យសត្វទាំងឡាយសៅហ្មង មិនមានឡើយ សត្វទាំងឡាយនិងសៅហ្មងដោយឥតបច្ច័យ ហេតុបច្ច័យ នាំឲ្យសត្វទាំងឡាយបរិសុទ្ធ មិនមាន សត្វទាំងឡាយបរិសុទ្ធដោយឥតហេតុបច្ច័យកម្លាំងមិនមាន សេចក្ដីព្យាយាមមិនមាន កម្លាំងនៃបុរសមិនមាន សេចក្ដីសង្វាតនៃបុរសមិនមាន សត្វទាំងអស់ បាណៈទាំងអស់ ភូតទាំងអស់ ជីវៈទាំងអស់ ឥតមានអំណាច ឥតមានកម្លាំង ឥតមានព្យាយាម មានតែសេចក្ដីប្រែប្រួល ដោយនិយតិ សង្គតិ និងភាវៈ (តាំងនៅ) ក្នុងអភិជាតិទាំង ៦ ទើបទទួលសុខនិងទុក្ខបាន ហេតុនេះ ក៏ប្រាកដដល់សមណព្រាហ្មណ៏ទាំងនោះ (សមណព្រាហ្មណ៏ទាំងនោះ) លះបង់កុសលធម៌ ៣នេះ គឺ កាយសុចរិត វចីសុចរិត មនោសុចរិត ហើយសមាទានប្រព្រឹត្ដអកុសលធម៌ ៣នេះ គឺ កាយទុច្ចរិត វចីទុច្ចរិត មនោទុច្ចរិតវិញ ដំណើ់រនោះ ព្រោះហេតុដូចម្ដេច ព្រោះថាសមណព្រាហ្មណ៏ដ៏ចម្រើនទាំងនោះ មិនបានឃើញទោស នៃអកុសលធម៌ទាំងឡាយ ដ៏លាមកសៅហ្មង ទាំងមិនឃើញអានិសង្សនៃកុសលធម៌ទាំងឡាយជាចំណែកនៃសេចក្ដីផូរផង់ ក្នុងការចេញចាកកាម។​ មួយទៀត បុគ្គលណាមានសេចក្ដីយល់ឃើញនូវហេតុដែលមានមែនពិតថា ហេតុមិនមាន សេចក្ដីយល់របស់បុគ្គលនោះ ឈ្មោះថា មិច្ឆាទិដ្ឋិ។ មួយទៀត បុគ្គល ត្រិះរិះនូវហេតុដែលមានមែនពិតថា ហេតុមិនមាន សេចក្ដីត្រិះរិះរប​ស់បុគ្គលនោះ ឈ្មោះថាមិច្ឆាសង្កប្បៈ។ មួយទៀត បុគ្គលពោលវាចាចំពោះហេតុដែលមានមែនពិតថាហេតុមិនមាន វាចារបស់បុគ្គលនោះ ឈ្មោះថា មិច្ឆាវាចា។ មួយទៀតបុគ្គលណា ពោលនូវហេតុដែលមានមែនពិតថា ហេតុមិនមាន បុគ្គលនេះ ឈ្មោះថាធ្វើសឹកសត្រូវចំពោះព្រះអរហន្ដដែលជាហេតុវាទ។ មួយទៀត បុគ្គលណាពន្យល់អ្នកដទៃឲ្យយល់នូវហេតុដែលមានពិតថា ហេតុមិនមាន សេចក្ដីពន្យល់របស់បុគ្គលនោះ ឈ្មោះថា អសទ្ធម្មសញ្ញត្ដិ ឯបុគ្គលនោះ ឈ្មោះថាលើកតម្កើងខ្លួនឯង តិះដៀលបុគ្គលដទៃ ដោយសារអសទ្ធម្មសញ្ញត្ដិនោះ។ ព្រោះហេតុនោះបុគ្គលនោះ លះបង់នូវភាវៈជាអ្នកមានសីលល្អក្នុងកាលមុន ហើយតាំងទុកនូវភាវៈជាអ្នកទ្រុស្ដសីលវិញ នេះឈ្មោះថា មិច្ឆាទិដ្ឋិ មិច្ឆាសង្កប្បៈ មិច្ឆាវាចាជាសឹកសត្រូវចំពោះព្រះអរិយទាំងឡាយ ជាអសទ្ធម្មសញ្ញត្ដិ ឈ្មោះថាលើកតម្កើងខ្លួនឯង បង្អាប់បុគ្គដទៃ។ អកុសលធម៌ដ៏លាមកច្រើនប្រការទាំងនេះតែងកើតព្រម ពោះមិច្ឆាទិដ្ឋិជាបច្ច័យ យ៉ាងនេះ។</p>
        <p><a class='ref km' id='km១១៧' href='#km១១៧'>១១៧</a>ម្នាលគហបតីទាំងឡាយ វិញ្ញបុរស តែងពិចារណាឃើញក្នុងលទ្ធិរបស់សមណព្រាហ្មណ៏ទាំងនោះថា បើហេតុមិនមានទេ បុរសបុគ្គលដ៏ចម្រើននេះលុះបែកធ្លាយរាងកាយបន្ទាប់អំពីមរណៈទៅ នឹងធ្វើខ្លួនឲ្យមានសួស្ដី។ បើហេតុមានមែន បុរសបុគ្គលដ៏ចម្រើននេះ លុះបែកធ្លាយរាងកាយបន្ទាប់អំពីមរណៈទៅនឹងទៅកើតក្នុងកំណើតតិរច្ឆាន ប្រេតអសុរកាយ នរក មិនខាន។ មួយទៀតបើហេតុមិនមានដោយពិត ពាក្យរបស់សមណព្រាហ្មណ៏ដ៏ចម្រើនទាំងនោះ ក៏នៅជាពាក្យពិត តែថា របស់បុគ្គលដ៏ចម្រើននេះ អ្នកប្រាជ្ញទាំងឡាយតិះដៀលក្នុងបច្ចុប្បន្ននេះថា បុរសបុគ្គលនេះ ជាអ្នកទ្រុស្ដសីល ជាមិច្ឆាទិដ្ឋិ ជាអហេតុអវាទ។បើហេតុមានពិតមែន បុរសបុគ្គលដ៏ចម្រើននេះ ទទួលចាញ់ក្នុងចំណែកទាំងពីរគឺ អ្នកប្រាជ្ញទាំងឡាយ គប្បីតិះដៀលក្នុងបច្ចប្បន្នលុះបែកធ្លាយរាងកាយ បន្ទាប់អំពីមរណៈទៅ នឹងទៅកើតក្នុងកំណើតតិរច្ឆាន ប្រេត អសុរកាយ នរក​ មិនខាន។អបណ្ណកធម៌ ដែលបុគ្គលធ្វើមិនពេញលេញ សមាទានមិនល្អហើយ ក៏ផ្សាយទៅតាមវាទៈរបស់ខ្លួនដោយចំណែកមួយ វៀរបង់នូវហេតុជាទីតាំងនៃកសល យ៉ាងនេះ។</p>
        <p><a class='ref km' id='km១១៨' href='#km១១៨'>១១៨</a>ម្នាលគហបតីទាំងឡាយ បណ្ដាសមណព្រាហ្មទាំងនោះ សមណព្រាហ្មណ៏ទាំងឡាយណា មានវាទៈយ៉ាងនេះ មានទិដ្ឋិយ៉ាងនេះថា ហេតុបច្ច័យនាំឲ្យសត្វសៅហ្មង មានពិតមែន សត្វទាំងឡាយ តែងសៅហ្មងដោយមានហេតុមានបច្ច័យ ហេតុបច្ច័យនាំឲ្យសត្វបរិសុទ្ធ មានពិតមែន សត្វទាំងឡាយតែងបរិសុទ្ធដោយមានហេតុមានបច្ច័យ​ កម្លាំងមាន សេចក្ដីព្យាយាមមាន កម្លាំងរបស់បុរសមាន សេចក្ដីសង្វាតនៃបុរសមាន ពួកសត្វទាំងអស់ បាណៈទាំងអស់ ភូតទាំងអស់ជីវៈទាំងអស់ មានអំណាច មានកម្លាំង មានព្យាយាម មានសេចក្ដីប្រែប្រួល ដោយនិយតិ សង្គតិ និងភាវៈ (ឋិតនៅ)ក្នុងអភិជាតិទាំង ៦ ទើបទទួលសុខនិងទុក្ខបាន ហេតុនោះ ក៏ប្រាកដដល់សមណព្រាហ្មណ៏ទាំងនោះ (សមណព្រាហ្មណ៏ទាំងនោះ) លះបង់អកុសល ៣នេះគឺ កាយទុច្ចរិត វចីទុច្ចរិត មនោទុច្ចរិត ហើយសមាទានប្រព្រឹត្ដកុសលធម៌ ៣ នេះគឺ កាយសុចរិត វចីសុចរិត មនោសុចរិតវិញ ដំណើរនោះ ព្រោះហេតុដូចម្ដេច ព្រោះថា សមណព្រាហ្មណ៏ដ៏ចម្រើនទាំងនោះ ឃើញទោសនៃអកុសលធម៌ទាំងឡាយ ដ៏លាមក សៅហ្មង ឃើញអានិសង្សនៃកុសលធម៌ទាំងឡាយ ជាចំណែកនៃសេចក្ដីផូរផង់ ក្នុងកិរិយាចេញចាកកាម។ មួយទៀត បុគ្គល មានសេចក្ដីយល់ឃើញនូវហេតុដែលមានពិតមែនថា ហេតុមានពិតមែន សេចក្ដីយល់ឃើញរបស់បុគ្គលនោះ ឈ្មោះថាសម្មាទិដ្ឋិ។ មួយទៀត បុគ្គលណា ត្រិះរិះហេតុដែលមានពិតមែនថា ហេតុមានពិតមែន សេចក្ដីត្រិះរិះរបស់បុគ្គលនោះ ឈ្មោះថា សម្មាសង្កប្បៈ។ ​មួយទៀតបុគ្គលណា ពោលវាចាចំពោះហេតុដែលមានពិតមែន ថាហេតុមានពិតមែន វាចារបស់បុគ្គលនោះ ឈ្មោះថា សម្មាវាចា។ មួយទៀត បុគ្គលណា ពោលនូវហេតុដែលមានពិតមែនថា ហេតុមានពិតមែន បុគ្គលនេះ ឈ្មោះថាមិនធ្វើសឹកសត្រូវចំពោះព្រះអរហន្ដជាហេតុវាទទាំងនោះ។ មួយទៀត បុគ្គលណា ពន្យល់អ្នកដទៃឲ្យយល់ នូវហេតុដែលមានពិតមែនថា ហេតុមានពិតមែន សេចក្ដីពន្យល់របស់បុគ្គលនោះ ឈ្មោះថាសទ្ធម្មសញ្ញតិ្ដ មិនលើកតម្កើងខ្លួនឯង ឯបុគ្គលនោះឈ្មោះថាមិនបង្អាប់បុគ្គលដទៃ ដោយសារសទ្ធម្មសញ្ញត្ដិនោះទេ។ ព្រោះហេតុនោះបុគ្គលនោះ បានលះបង់នូវភាវៈជាអ្នកទ្រុស្ដសីលក្នុងកាលមុន ហើយតាំងទុកនូវភាវៈជាអ្នកមានសីលល្អវិញ នេះឈ្មោះថាសម្មាទិដ្ឋិ សម្មាសង្កប្បៈ សម្មាវាចាមិនជាសឹកសត្រូវចំពោះព្រះអរិយៈទាំងឡាយ ជាសទ្ធម្មសញ្ញត្ដិ ឈ្មោះថាមិនលើកតម្កើងខ្លួនឯង មិនបង្អាប់បុគ្គលដទៃ។ កុសលធម៌ទាំងឡាយ​ នេះច្រើនប្រការកើតឡើងព្រម ព្រោះសម្មាទិដ្ឋិជាបច្ច័យយ៉ាងនេះ។</p>
        <p><a class='ref km' id='km១១៩' href='#km១១៩'>១១៩</a>ម្នាលគហបតីទាំងឡាយ វិញ្ញុបុរស តែងពិចារណាឃើញក្នុងលទ្ធិរបស់សមណព្រាហ្មណ៍ទាំងនោះ ដូច្នេះថា បើហេតុមានពិតមែន បុរសបុគ្គលដ៏ចម្រើននេះ លុះបែកធ្លាយរាងកាយបន្ទាប់អំពីមរណៈ នឹងចូលទៅកាន់សុគតិសួគ៌ទេវលោក។ មួយទៀត បើហេតុមិនមានដោយពិត ពាក្យរបស់សមណព្រាហ្មណ៍ដ៏ចម្រើនទាំងនោះ ទុកជាពាក្យពិត តែថា បុរសបុគ្គលដ៏ចម្រើននេះ អ្នកប្រាជ្ញទាំងឡាយសរសើរក្នុងបច្ចុប្បន្នថា បុរសបុគ្គលនេះ ជាអ្នកមានសីល ជាសម្មាទិដ្ឋិ ជាហេតុវាទ។ បើហេតុមានពិតមែន បុរសបុគ្គលដ៏ចម្រើននេះ ទទួលជ័យជម្នះ ក្នុងចំណែកទាំងពីរ គឺ អ្នកប្រាជ្ញទាំងឡាយសរសើរក្នុងបច្ចុប្បន្ន លុះបែកធ្លាយរាងកាយ បន្ទាប់អំពីមរណៈទៅ នឹងចូលទៅកាន់សុគតិសួគ៌ទេវលោក។អបណ្ណកធម៌នេះ ដែលបុគ្គលធ្វើឲ្យពេញលេញ សមាទានល្អហើយ ក៏ផ្សាយទៅតាមវាទៈរបស់ខ្លួន ដោយចំណែកទាំងពីរវៀរបង់នូវហេតុជាទីតាំងនៃអកុសល យ៉ាងនេះ។</p>
        <p><a class='ref km' id='km១២០' href='#km១២០'>១២០</a>ម្នាលគហបតីទាំងឡាយ មានសមណព្រាហ្មណ៍ ពួកមួយ មានវាទៈយ៉ាងនេះ មានទិដ្ឋិយ៉ាងនេះ ថា អរូបព្រហ្ម មិនមានដោយប្រការទាំងពួងម្នាលគហបតីទាំងឡាយ សមណព្រាហ្មណ៍ ពួកមួយ មានវាទៈជាសឹកសត្រូវដោយត្រង់ ទៅរកសមណព្រាហ្មណ៍ ពួកមួយ មានវាទៈជាសត្រូវដោយត្រង់ ទៅរកសមណព្រាហ្មណ៍ ទាំងនោះ ហើយពោលយ៉ាងនេះថា អរូបព្រហ្ម មានដោយប្រការទាំងពួង។​​ ម្នាលគហបតីទាំងឡាយ អ្នកទាំងឡាយ សម្គាល់នូវ​ហេតុនោះដូចម្ដេច ក្រែងសមណព្រាហ្មណ៍ទាំងនេះ មានវាទៈជាសឹកសត្រូវដោយត្រង់ទៅរកគ្នា និងគ្នា មិនមែនឬ។ ព្រះករុណា ព្រះអង្គៗ ម្នាលគហបតីទាំងឡាយវិញ្ញុបុរស តែងពិចារណាឃើញក្នុងលទ្ធិរបស់សមណព្រហ្មណ៍ទាំងនោះដូច្នោះថាសមណព្រាហ្មណ៍ដ៏ចម្រើនទាំងឡាយណា មានវាទៈយ៉ាងនេះ មានទិដ្ឋិយ៉ាងនេះថា អរូបព្រហ្ម មិនមានដោយប្រការទាំងពួង ពាក្យនេះ យើងក៏មិនដែលឃើញសមណព្រាហ្មណ៍ទាំងឡាយដ៏ចម្រើនណា មានវាទៈយ៉ាងនេះ មានទិដ្ឋិយ៉ាងនេះថា អរូបព្រហ្ម មានដោយប្រការទាំងពួង ពាក្យនេះ យើងក៏មិនដែលដឹង ឯយើងកាលបើមិនដឹង មិនឃើញ គប្បីកាន់យកដោយចំណែកមួយ ហើយនិយាយថាពាក្យនេះឯងជាពាក្យពិត ពាក្យដទៃជាមោឃៈ ហេតុនេះ មិនសមគួរទេ សមណព្រាហ្មណ៍ដ៏ចម្រើនទាំងឡាយណា មានវាទៈយ៉ាងនេះ មានទិដ្ឋិយ៉ាងនេះថា អរូបព្រហ្ម មិនមានដោយប្រការទាំងពួង បើពាក្យរបស់សមណព្រាហ្មណ៍ដ៏ចម្រើនទាំងនោះជាពាក្យពិត ពាក្យនុ៎ះ យកជាទីតាំងបានប្រាកដ ទេវតាទាំងឡាយណា មានរូបកើតដោយឈានចិត្ដ ពាក្យនេះ (មិនខុស) ការទៅកើតក្នុងរូបព្រហ្មនោះ នឹងមានដល់យើងមួយទៀត សមណព្រាហ្មណ៍ដ៏ចម្រើនទាំងឡាយណា មានវាទៈយ៉ាងនេះមានទិដ្ឋិយ៉ាងនេះថា អរូបព្រហ្ម មានដោយប្រការទាំងពួង បើពាក្យរបស់សមណព្រាហ្មណ៍ដ៏ចម្រើនទាំងនោះ ជាពាក្យពិត ពាក្យនុ៎ះ យកជាទីតាំងបានប្រាកដទេវតាទាំងឡាយណា ដែលឥតរូប កើតដោយសញ្ញា ពាក្យនោះ (មិនខុស) ការទៅកើតក្នុងអរូបព្រហ្មនោះ នឹងមានដល់យើង ការកាន់យកដំបង ការកាន់យកគ្រឿងសស្រ្ដា ការឈ្លោះទាស់ទែងគ្នា ការពោលជជែកគ្នា ការប្រកាន់ថាឯងអញ ការពោលញុះញង់ និងការពោលពាក្យកុហក ដែលប្រាកដឡើង ព្រោះមានរូបជាអធិករណ៍ ក៏អធិករណ៍នុ៎ះ មិនមាន ក្នុងរូបព្រហ្មដោយប្រការទាំងពួង។ វិញ្ញុបុរសនោះ លុះពិចារណាឃើញដូច្នេះហើយក៏ប្រតិបត្ដិដើម្បីសេចក្ដីនឿយណាយ ដើម្បីប្រាសចាកតម្រេក ដើម្បីរលត់ នូវរូបទាំងឡាយ។</p>
        <p><a class='ref km' id='km១២១' href='#km១២១'>១២១</a>ម្នាលគហបតីទាំងឡាយ មានសមណព្រាហ្មណ៍ទាំងឡាយពួកមួយមានវាទៈយ៉ាងនេះ មានទិដ្ឋិយ៉ាងនេះថា ការរលត់នៃភពដោយប្រការទាំងពួង មិនមានឡើយ។ ម្នាលគហបតីទាំងឡាយ សមណព្រាហ្មទាំងឡាយពួកមួយ មានវាទៈជាសឹកសត្រូវដោយត្រង់ទៅរកសមណព្រាហ្មណ៍ទាំងនោះ ហើយពោលថា ការរលត់នៃភពដោយប្រការទាំងពួងមាន។ ម្នាលគហបតីទាំងឡាយ អ្នកទាំងឡាយសម្គាល់នូវហេតុនោះដូចម្ដេច ក្រែងសមណព្រាហ្មណ៍ទាំងឡាយនេះ មានវាទៈជាសឹកសត្រូវដោយត្រង់ទៅរកគ្នានិងគ្នាមិនមែនឬ។ ព្រះករុណាព្រះអង្គ។ ម្នាលគហបតីទាំងឡាយ វិញ្ញុបុរស តែងពិចារណាឃើញក្នុងលទ្ធិរបស់ពួកសមណព្រាហ្មណ៍ទាំងនោះ ដូច្នេះថា សមណព្រាហ្មណ៍ទាំងឡាយដ៏ចម្រើនណា មានវាទៈយ៉ាងនេះ មានទិដ្ឋិយ៉ាងនេះថា ការរលត់ទៅនៃភពដោយប្រការទាំងពួង មិនមានឡើយ ហេតុនេះ យើងមិនដែលឃើញទេសមណព្រាហ្មណ៍ទាំងឡាយដ៏ចម្រើនណាមានវាទៈយ៉ាងនេះ មានទិដ្ឋិយ៉ាងនេះថា ការរលត់នៃភពដោយប្រការទាំងពួងមានហេតុនេះ យើងមិនដឹង កាលបើយើងមិនដឹងមិនឃើញ គម្បីកាន់យកដោយចំណែកមួយ ហើយនិយាយថា ពាក្យនេះជាពាក្យពិត ពាក្យដទៃជាមោឃៈ ដូច្នេះពាក្យនេះមិនសមគួរទេ សមណព្រាហ្មណ៍ទាំងឡាយដ៏ចម្រើនណា មានវាទៈយ៉ាងនេះយកជាទីតាំងបានប្រាកដ ទេវតាទាំងឡាយណា ដែលឥតរូបព្រហ្មនោះនឹងមានដល់យើង មួយទៀត សមណព្រាហ្មណ៍ដ៏ចម្រើនទាំងឡាយណា មានវាទៈយ៉ាងនេះមានទិដ្ឋិយ៉ាងនេះថា ការរលត់នៃភពដោយប្រការទាំងពួង មាន បើពាក្យរបស់សមណព្រាហ្មណ៍ដ៏ចម្រើនទាំងនោះជាពាក្យពិត ហេតុនេះ ទើបយកជាទីតាំងបានប្រាកដ យើងនឹងបរិនិព្វានក្នុងបច្ចុប្បន្ននេះ។ សមណព្រាហ្មណ៍ទាំងឡាយដ៏ចម្រើនណា មានវាទៈយ៉ាងនេះ មានទិដ្ឋិយ៉ាងនេះថា ការរលត់នៃភព ដោយប្រការទាំងពួងមិនមាន សេចក្ដីយល់នេះ របស់សមណព្រាហ្មណ៍ទាំងនោះ ក៏ប្រព្រឹត្ដទៅក្នុងទីជិតនៃសេចក្ដីត្រេកត្រអាល ក្នុងទីជិតនៃសំយោគធម៌ ក្នុងទីជិតនៃសេចក្ដីរីករាយ ក្នុងទីជិតនៃសេចក្ដីចូលចិត្ដស៊ប់ ក្នុងទីជិតនៃឧបាទាន មួយទៀតសមណព្រាហ្មណ៍ទាំងឡាយដ៏ចម្រើនណា មានវាទៈយ៉ាងនេះ មានទិដ្ឋិយ៉ាងនេះថា កិរិយារលត់ទៅនៃភព មានដោយប្រការទាំងពួង សេចក្ដីយល់នេះ របស់សមណព្រាហ្មណ៍ទាំងនោះ ប្រព្រឹត្ដទៅ ក្នុងទីជិតនៃសេចក្ដីមិនត្រេកត្រអាលក្នុងទីជិតនៃសំយោគធម៌ ក្នុងទីជិតនៃសេចក្ដីមិនរីករាយ ក្នុងទីជិតនៃសេចក្ដីមិនចូលចិត្ដស៊ប់ ក្នុងទីជិតនៃសេចក្ដីមិនមានឧបាទាន។ វិញ្ញុបុរសនោះ ពិចារណាឃើញដូច្នេះហើយ ក៏ប្រតិបត្តិ ដើម្បីនឿយណាយ ដើម្បីប្រាសចាករាគៈដើម្បីរំលត់នូវភពទាំងឡាយ។</p>
        <p><a class='ref km' id='km១២២' href='#km១២២'>១២២</a>ម្នាលគហបតីទាំងឡាយ បុគ្គលទាំងឡាយ ក្នុងលោកមាន ៤ពួកនេះ បុគ្គលទាំអ ៤ ពួក តើដូចម្ដេចខ្លះ ម្នាលគហបតីទាំងឡាយ បុគ្គលពួកមួយ ក្នុងលោកនេះ ជាអ្នកប្រកបព្យាយាមរឿយៗដុតកម្ដៅខ្លួនឯង ឈ្មោះអត្ដន្ដបៈ ១ ម្នាលគហបតីទាំងឡាយ បុគ្គលពួកមួយក្នុងលោកនេះ ជាអ្នកប្រកបព្យាយាមរឿយៗដុតកម្ដៅបុគ្គលដទៃ ឈ្មោះបវន្ដបៈ ១ ម្នាលគហបតីទាំងឡាយបុគ្គលពួកមួយ ក្នុងលោកនេះ ជាអ្នកប្រកបព្យាយាមរឿយៗដុតកម្ដៅបុគ្គលដទៃ ឈ្មោះអត្ដន្ដបៈផង ​ ជាអ្នកប្រកបព្យាយាមរឿយៗដុតកម្ដៅបុគ្គលដទៃ ឈ្មោះបរន្ដបៈផង ១ ម្នាលគហបតីទាំងឡាយ បុគ្គលពួកមួយ ក្នុងលោកនេះ ជាអ្នកប្រកបព្យាយាមរឿយៗមិនដុតកម្ដៅខ្លួនឯង ឈ្មោះនេវត្ដន្ដបៈផង ជាអ្នកប្រកបព្យាយាមរឿយៗមិនដុតកម្ដៅបុគ្គលដទៃ ឈ្មោះនចរន្ដបៈផង ១ អនត្ដន្ដបបុគ្គលនិងអបរន្ដបបុគ្គលនោះ ជាអ្នកលែងមានសេចក្ដីស្រេកឃ្លាន មានទុក្ខរំលត់ មានត្រជាក់កើតហើយ មានប្រក្រតីទទួលសុខ មានខ្លួនដូចជាព្រហ្ម នៅក្នុងបច្ចុប្បន្ននេះ។</p>
        <p><a class='ref km' id='km១២៣' href='#km១២៣'>១២៣</a>ម្នាលគហបតីទាំងឡាយ បុគ្គល ប្រកបព្យាយាមរឿយៗ ដុតកម្ដៅខ្លួនឯង ឈ្មោះអត្ដន្ដបៈ តើដូចម្ដេចៗ ម្នាលគហបតីទាំងឡាយ បុគ្គលពួកមួយក្នុងលោកនេះ ជាអ្នកប្រព្រឹត្ដអាក្រាត លះមានយាតល្អចេញ ប្រព្រឹត្តស៊ីលិទ្ធដៃ ។ សេចក្តីពិស្តារ ដូចគ្នានឹងកន្ទរកសូត្រ ។ ម្នាលគហបតីទាំងឡាយ បុគ្គលប្រកបព្យាយាម​រឿយៗ ញុំាងកាយឲ្យក្តៅក្រហល់ក្រហាយ មានប្រការផ្សេងៗ ជាអ្នកប្រកបព្យាយាម​រឿយៗ ដុតកម្តៅខ្លួនឯង មានសភាពយ៉ាងនេះ បុគ្គលនេះហៅថា អត្តន្តបៈ ។ ម្នាលគហបតី​ទាំងឡាយ បុគ្គលប្រកបព្យាយាមរឿយៗ ដុតកម្តៅបុគ្គលដទៃ ឈ្មោះថា បរន្តបៈ តើដូចម្តេច ។​ម្នាលគហបតីទាំងឡាយ បុគ្គលក្នុងលោកនេះ ជាអ្នកសម្លាប់ចៀមចិញ្ជឹមជីវិតសម្លាប់ជ្រូក​ចិញ្ជឹមជីវិត ។ បេ ។ ​ឬក៏ បុគ្គលណាមួយ មានការងារវឹកវរ ជាអ្នកប្រកបព្យាយាមរឿយៗ ដុត​កម្តៅបុគ្គលដទៃ ម្នាលគហបតីទាំងឡាយ បុគ្គលនេះ ហៅថា បរន្តបៈ ។ ម្នាលគហបតីទាំង​ឡាយ ចុះបុគ្គល ប្រកបព្យាយាមរឿយៗ ដុតកម្តៅខ្លួនឯង ឈ្មោះអត្តន្តបៈផង ជាអ្នកប្រកប​ព្យាយាមរឿយៗ ដុតកម្តៅនូវបុគ្គលដទៃ ឈ្មោះថាបរន្តបៈផង តើដូចម្តេច ។ ម្នាលគហបតី​ទាំងឡាយ បុគ្គលពួកមួយ ក្នុងលោកនេះ គឺស្តេច​ជាក្សត្រិយ៍ដែលបានមុទ្ធាភិសេកហើយ ។បេ។ ក៏បុគ្គលទាំងនោះតែងមានសេចក្តីតក់ស្លុតដោយអាជ្ញា តក់ស្លុតដោយភ័យ មានមុខទទឹកដោយទឹកភ្នែក ទួញយំ ធ្វើការងារទាំងឡាយ ជាអ្នកប្រកបព្យាយាមរឿយៗ ដុត​កម្តៅខ្លួនឯង ម្នាលគហបតីទាំងឡាយ បុគ្គលនេះ ហៅថា អត្តន្តបៈផង ជាអ្នកប្រកបព្យាយាម​រឿយៗ ដុតកម្តៅបុគ្គលដទៃ ហៅថា បរន្តបៈផង ។ ម្នាលគហបតីទាំងឡាយ បុគ្គលប្រកបព្យា​យាមរឿយៗ មិនដុតកម្តៅខ្លួនឯង ហៅថា នេវត្តន្តបៈផង ជាអ្នកប្រកបព្យាយាមរឿយៗ មិនដុត​កម្តៅបុគ្គលដទៃ ហៅថា នបរន្តបៈផង តើដូចម្តេច ។ អនត្តន្ត​បៈ និងអបរន្តបបុគ្គលនោះ លែង​មានសេចក្តីស្រេកឃ្លាន មានទុក្ខរំលត់ហើយ មានត្រជាក់កើតហើយ មានប្រក្រតីទទួល​សេចក្តីសុខ មានខ្លួនដូចជាព្រហ្ម នៅក្នុងបច្ចុប្បន្ននេះ ។ ម្នាលគហបតីទាំងឡាយ ព្រះតថាគត​ជាអរហន្តសម្មាសម្ពុទ្ធ កើតឡើងក្នុងលោកនេះ ។ បេ ។ ព្រះតថាគតនោះ លះបង់នីវរណធម៌ ទាំង ៥ នេះ ដែលជាឧបកិ្កលេសក្នុងហឫទ័យ ជាធម៌ធ្វើបញ្ញាឲ្យថយកម្លាំង មានហ​ឫទ័យ​ស្ងាត់ចាកកាមទាំងឡាយ ស្ងាត់ចាកអកុសលធម៌ទាំងឡាយ ក៏ចូលបឋមជ្ឈាន ដែលប្រកប​ដោយវិតក្កៈ វិចារៈ មានតែបីតិនិងសុខៈដែលកើតអំពីសេចក្តីស្ងប់ស្ងាត់ (ជាអារម្មណ៍) ព្រោះ​រម្ងាត់វិតក្កៈនិងវិចារៈហើយ ក៏បានដល់ទុតិយជ្ឈាន ដែលមានក្នុងខ្លួន ជាទីជ្រះថ្លា មានភាវៈជា​ចិត្តខ្ពស់ឯក មិនមានវិតក្កៈ មិនមានវិចារៈទេ មានតែបីតិនិងសុខ ដែលកើតអំពីសមាធិ​ប៉ុណ្ណោះ ព្រោះប្រាសចាកបីតិ ។ បេ ​។ បានដល់តតិយជ្ឈាន ព្រោះលះបង់នូវសេចក្តីសុខផង ។ បេ ។ ក៏បានដល់ចតុត្ថជ្ឈាន ។ ព្រះតថាគតនោះ កាលបើចិត្តខ្ជាប់ខ្ជួន បរិសុទ្ធ ផូរផង់ មិនមាន​កិលេស ប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹង​ធឹង មិនញាប់ញ័រទៅតាមអារម្មណ៍ យ៉ាងនេះហើយក៏បង្អោនចិត្តទៅដើម្បីបុព្វេនិវាសានុស្សតិ​ញ្ញាណ ។ ព្រះតថាគតនោះ រលឹកជាតិដែលបានអាស្រ័យនៅមកពីមុខ ជាអនេកជាតិ រលឹកជាតិ បានដូចម្តេច គឺ រលឹកបាន ១ ជាតិ ២ ជាតិ ។ បេ ។ រលឹកជាតិដែលអាស្រ័យ នៅមកពីមុនបានច្រើនជាតិ ព្រមទាំងអាការ ព្រមទាំងឿទ្ទេស យ៉ាងនេះ ។ ព្រះតថាគតនោះ កាលដេលចិត្តខ្ជាប់ខ្ជួន បរិសុទ្ធ ផូរផង់ មិនមានកិលេស បា្រសចាកឧបកិ្កលេស មានសភាពជាចិត្តទន់ គួរដល់ភាវនាកម្មជាចិត្តនឹងធឹង មិនញាប់ញ័រទៅតាមអារម្មណ៍ យ៉ាង​នេះហើយ ក៏បង្អោនចិត្តទៅ ដើម្បីចុតូបបាតញ្ញាណ នៃសត្វទាំងឡាយ ។ ព្រះតថាគតនោះ មាន​ចក្ខុដូចជាទិព្វ បរិសុទ្ធជាងចក្ខុរបស់មនុស្សសាមញ្ញ បានឃើញសត្វទាំងឡាយ ដែលចុតិនិង​បដិសន្ធិ ទាបថោកនិងឧត្តម មានសណ្ឋានល្អ និងអាក្រក់ ទៅកាន់សុគតិនិងទុគ្គតិ ។ បេ ។ ក៏ដឹងច្បាស់នូវសត្វទាំងឡាយ ដែលអន្ទោលទៅតាមកម្ម ។ ព្រះតថាគតនោះ កាលដែលចិត្ត​ខ្ជាប់ខ្ជួន​បរិសុទ្ធ ផូរផង់ មិនមានកិលេស ប្រាសចាកសេចក្តីសៅហ្មង មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនញាប់ញ័រទៅតាមអារម្មណ៍ យ៉ាងនេះហើយ ក៏បង្អោនចិត្ត​ទៅដើម្បីអាសវក្ខយញ្ញាណ ។ ព្រះតថាគតនោះ ដឹងប្រាកដតាមពិតថា នេះជាទុក្ខ ។ បេ ។ ដឹង​ប្រាកដតាមពិតថា នេះ ជាប​ដិបទា ដំណើរទៅដើម្បីរលត់អាសវៈ ។ កាលដែលព្រះតថាគតនេះ ដឹងយ៉ាងនេះ ឃើញយ៉ាងនេះហើយ ចិត្តក៏ផុតចាកកាមាសវៈផង ចិត្តក៏ផុតចាកភវាសវៈផង ចិត្តក៏ផុតចាកអវិជ្ជាសវៈផង ញាណ ក៏កើតឡើងប្រាកដថា ចិត្តផុតស្រឡះហើយ ព្រះតថាគត ក៏ដឹងដូច្នេះថា ជាតិ អស់ហើយ មគ្គព្រហ្មចរិយធម៌ បាននៅរួចហើយ កិច្ចដែលគួរធ្វើ ក៏បានធ្វើរួចហើយ កិច្ចដទៃក្រៅពីនេះមិនមានឡើយ ម្នាលគហបតីទាំងឡាយ បុគ្គលនេះ ហៅថា ជាអ្នកប្រកបរឿយៗ នូវព្យាយាមមិនដុតកម្តៅខ្លួនឯង ហៅថានេវត្តន្តបៈផង ជាអ្នក​ប្រកបរឿយៗ នូវព្យាយាមមិនដុតកម្តៅបុគ្គលដទៃ ហៅថានបរន្តបៈផង អនត្តន្តបបុគ្គល និងអបរន្តបបុគ្គលនោះ លែងមានសេចក្តីស្រេកឃ្លាន មានទុក្ខរលត់ហើយ មានត្រជាក់កើត​ហើយ មានប្រក្រតីទទួលនូវសុខ មានខ្លួនដូចជាព្រហ្ម ក្នុងបច្ចុន្ន ។</p>
        <p><a class='ref km' id='km១២៤' href='#km១២៤'>១២៤</a>កាលដែលព្រះមានព្រះភាគ ទ្រង់មានព្រះពុទ្ធដីកាយ៉ាងនេះហើយ ពួកព្រាហ្មណ​គហបតី អ្នកស្រុកសាលា ក៏បានក្រាបទូលព្រះមានព្រះភាគដូច្នេះថា បពិត្រព្រះគោតមដ៏​ចម្រើន ពីរោះណាស់ បពិត្រព្រះគោតមដ៏ចម្រើន ពីរោះណាស់ បពិត្រព្រះគោតមដ៏ចម្រើន ​ធម៌​ដែលព្រះគោតមដ៏ចម្រើនប្រកាសហើយ ដោយអនេកបរិយាយនេះឯង (ភ្លឺច្បាស់ណាស់) ដូចជាបុគ្គលផ្ងាររបស់ដែលគេផ្កាប់ ឬដូចជាបុគ្គលបើកបង្ហាញរបស់ដែលកំបាំង ពុំនោះ ដូចគេ​ប្រាប់ផ្លូវ ដល់អ្នកវង្វេងទិស ពុំនោះសោត ដូចជាគេទ្រោលប្រទីបបំភ្លឺក្នុងទីងងឹត ឲ្យមនុស្ស​ដែលមានភ្នែកភ្លឺមើលឃើញនូវរូបទាំងឡាយបាន យើងខ្ញុំទាំងឡាយនេះ សូមដល់ព្រះគោតមដ៏​ចម្រើនផង ព្រះធម៌ ព្រះភិក្ខុសង្ឃផង ជាទីពឹងទីរលឹក សូមព្រះគោតមដ៏ចម្រើនជ្រាប​ នូវយើងខ្ញុំ​ទាំងឡាយ ថាជាឧបាសក ដល់នូវសរណគមន៍ ស្មើដោយជីវិត ចាប់ដើមតាំងអំពីថ្ងៃនេះតទៅ ។ចប់ អបណ្ណកសូត្រ ទី ១០ ។</p><!--MN60 end-->
        <p>ចប់ គហបតីវគ្គ ទី ១​ ។បញ្ជីរឿងនៃវគ្គនោះ ដូច្នេះកន្ទរកសូត្រ ១​អដ្ឋកនាគរសូត្រ ១​សំវរៈគឺសេក្ខបដិបទាសូត្រ ១ បោតលិយសូត្រ ១ ជីវកភច្ចសូត្រ ១ ឧបាលិទមសូត្រគឺឧបាលិវាទសូត្រ ១ កុក្កុរោវាទសូត្រ ១ អភយសូត្រ ១ ពហុវេទនីយសូត្រ ១ជា ១០ និងអបណ្ណកសូត្រ (នេះគឺ) វគ្គដ៏ប្រសើរ ជាបឋម ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>