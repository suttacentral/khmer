<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.10' lang='km'>
        <header>
            <ul>
            </ul>
            <h1>ទុតិយ​កោកាលិក​សូត្រ ទី ១០</h1>
        </header>
        <p><a class='ref km' id='km៧៧' href='#km៧៧'>៧៧</a>ទៀប​ក្រុង​សាវត្ថី . . . លំដាប់​នោះ​ឯង កោកាលិក​ភិក្ខុ​ចូល​ទៅ​គាល់ព្រះមានព្រះភាគ លុះ​ចូល​ទៅ​ដល់​ហើយ ថ្វាយបង្គំ​ព្រះមានព្រះភាគ ហើយ​អង្គុយ​ក្នុង​ទី​ដ៏​សមគួរ។ លុះ​កោកាលិក​ភិក្ខុ​អង្គុយ ​ក្នុង​ទី​ដ៏​សមគួរ​ហើយ បាន​ក្រាបទូល​ព្រះមានព្រះភាគ​យ៉ាង​នេះ​ថា បពិត្រ​ព្រះអង្គ​ដ៏​ចម្រើន​សារីបុត្ត​និង​មោគ្គល្លាន ជា​អ្នក​ប្រាថ្នា​លាមក ប្រព្រឹត្ត​ទៅ​តាម​អំណាច​សេចក្ដី​ប្រាថ្នា​លាមក។</p>
        <p><a class='ref km' id='km៧៨' href='#km៧៨'>៧៨</a>កាលបើ​កោកាលិក​ភិក្ខុ ក្រាបទូល​យ៉ាង​នេះ​ហើយ ព្រះមាន​ព្រះភាគ ទ្រង់​ត្រាស់​នឹង​កោកាលិក​ភិក្ខុ យ៉ាង​នេះ​ថា ម្នាល​កោកាលិក អ្នក​កុំ​និយាយ​យ៉ាង​នេះ​ឡើយ ម្នាល​កោកាលិក អ្នក​កុំ​និយាយ​យ៉ាង​នេះ​ឡើយ ម្នាល​កោកាលិក អ្នក​ចូរ​ញ៉ាំង​ចិត្ត​ឲ្យ​ជ្រះថ្លា ក្នុង​សារីបុត្ត​និង​មោគ្គល្លាន​ចុះ ព្រោះ​សារីបុត្ត​និង​មោគ្គល្លាន មាន​សីល​ជា​ទី​ស្រឡាញ់។ កោកាលិក​ភិក្ខុ​ក្រាបទូល​ព្រះមានព្រះភាគ ជា​គំរប់​ពីរ​ដង​យ៉ាង​នេះ​ថា បពិត្រ​ព្រះអង្គ​ដ៏​ចម្រើន បុគ្គល​ដែល​គួរ​ជឿ គួរ​ប្រតិបត្តិ​តាម​របស់​ខ្ញុំ​មាន​ស្រាប់​ហើយ សារីបុត្ត​និង​មោគ្គល្លាន ជា​អ្នក​ប្រាថ្នា​លាមក ពិតៗ ប្រព្រឹត្ត​ទៅ​តាម​អំណាច​នៃ​សេចក្ដី​ប្រាថ្នា​ដ៏​លាមក។ ព្រះមានព្រះភាគ ទ្រង់​ត្រាស់​នឹង​កោកាលិក​ភិក្ខុ​ជា​គំរប់​ពីរ​ដង​យ៉ាង​នេះ​ថា ម្នាល​កោកាលិក អ្នក​កុំ​និយាយ​យ៉ាង​នេះ​ឡើយ ម្នាល​កោកាលិក អ្នក​កុំ​និយាយ​យ៉ាង​នេះ​ឡើយ ម្នាល​កោកាលិក អ្នក​ចូរ​ញ៉ាំង​ចិត្ត​ឲ្យ​ជ្រះថ្លា ក្នុង​សារីបុត្ត​និង​មោគ្គល្លាន​ទៅ​ចុះ ព្រោះ​សារីបុត្ត​និង​មោគ្គល្លាន មាន​សីល​ជា​ទី​ស្រឡាញ់។ កោកាលិក​ភិក្ខុ ក្រាបទូល​ព្រះមានព្រះភាគ ជា​គំរប់​បី​ដង យ៉ាង​នេះ​ថា។បេ។ ប្រព្រឹត្ត​ទៅ​តាម​អំណាច​សេចក្ដី​ប្រាថ្នា។ ព្រះមានព្រះភាគ ទ្រង់​ត្រាស់​នឹង​កោកាលិក​ភិក្ខុ ជា​គំរប់​បី​ដង​យ៉ាង​នេះ​ថា។បេ។ ព្រោះ​សារីបុត្ត​និង​មោគ្គល្លាន មាន​សីល​ជា​ទី​ស្រឡាញ់។</p>
        <p><a class='ref km' id='km៧៩' href='#km៧៩'>៧៩</a>លំដាប់​នោះ​ឯង កោកាលិក​ភិក្ខុ ក្រោក​អំពី​អាសនៈ ថ្វាយបង្គំ​ព្រះមានព្រះភាគ ធ្វើ​ប្រទក្សិណ​ហើយ​ចេញ​ទៅ។ កោកាលិក​ភិក្ខុ​ចេញ​ទៅ មិន​យូរ​ប៉ុន្មាន កាយ​ទាំងមូល​ក៏​ចេញ​ជាអុទ ប៉ុនៗ គ្រាប់​ស្ពៃ អុទ​ដែល​ប៉ុន​គ្រាប់​ស្ពៃ ក្លាយ​ឡើង​ប៉ុនៗ គ្រាប់​សណ្ដែក​បាយ អុទ​ដែល​ប៉ុន​គ្រាប់​សណ្ដែក​បាយ ក្លាយ​ឡើង​ប៉ុនៗ គ្រាប់​សណ្ដែក​កង់ អុទ​ដែល​ប៉ុន​គ្រាប់​សណ្ដែក​កង់ ក្លាយ​ឡើង​ប៉ុនៗ គ្រាប់​ពុទ្រា អុទ​ដែល​ប៉ុន​គ្រាប់​ពុទ្រា ក្លាយ​ឡើង​ប៉ុនៗ ផ្លែ​ពុទ្រា អុទ​ដែល​ប៉ុន​ផ្លៃ​ពុទ្រា ក្លាយ​ឡើង​ប៉ុនៗ ផ្លែ​កន្ទួត​ព្រៃ អុទ​ដែល​ប៉ុន​ផ្លែ​កន្ទួត​ព្រៃ ក្លាយ​ឡើង​ប៉ុនៗ ក្ដឹប​ព្នៅ អុទ​ដែល​ប៉ុន​ក្ដឹប​ព្នៅ ក្លាយ​ឡើង​ប៉ុនៗ ផ្លែ​ព្នៅ អុទ​ដែល​ប៉ុន​ផ្លែ​ព្នៅ ក៏​បែក​ធ្លាយ​ហូរ​ខ្ទុះ​និង​ឈាម។ គ្រានោះ កោកាលិក​​​​ភិក្ខុ​ក៏​ធ្វើ​មរណកាល​ដោយ​ជំងឺ​នោះ​ទៅ។ លុះ​កោកាលិក​ភិក្ខុ​ធ្វើ​មរណកាល​ហើយ ទៅ​កើត​ក្នុង​បទុម​នរក ព្រោះតែ​ចង​ចិត្ត​អាឃាត​ក្នុង​ព្រះ​សារីបុត្ត​និង​ព្រះ​មោគ្គល្លាន។</p>
        <p><a class='ref km' id='km៨០' href='#km៨០'>៨០</a>លំដាប់​នោះ លុះ​វេលា​រាត្រី​បឋមយាម កន្លង​ទៅ​ហើយ សហម្បតិ​ព្រហ្ម​មាន​រស្មី​ល្អ ញ៉ាំង​វត្ត​ជេតពន​ទាំង​មូល​ឲ្យ​ភ្លឺស្វាង ចូល​ទៅ​គាល់​ព្រះមានព្រះភាគ លុះ​ចូល​ទៅ​ដល់​ហើយ ថ្វាយបង្គំ​ព្រះមានព្រះភាគ ហើយ​ឈរ​នៅ​ក្នុង​ទី​ដ៏​សមគួរ។ លុះ​សហម្បតិ​ព្រហ្ម​ឈរ​នៅ​ក្នុង​ទី​ដ៏​សមគួរ​ហើយ បាន​ក្រាបទូល​ព្រះមានព្រះភាគ យ៉ាង​នេះ​ថា បពិត្រ​ព្រះអង្គ​ដ៏​ចម្រើន កោកាលិក​ភិក្ខុ​ធ្វើ​មរណកាល​ហើយ បពិត្រ​ព្រះអង្គ​ដ៏​ចម្រើន កោកាលិក​ភិក្ខុ លុះ​ធ្វើ​មរណកាល​ហើយ ក៏​ទៅ​កើត​ក្នុង​បទុម​នរក ព្រោះតែ​ចង​ចិត្ត​អាឃាត​ក្នុង​ព្រះ​សារីបុត្ត​និង​ព្រះ​មោគ្គល្លាន។ សហម្បតិ​ព្រហ្ម​បាន​ពោល​ពាក្យ​នេះ លុះ​ពោល​ពាក្យ​នេះ​ហើយ ក៏​ថ្វាយបង្គំ​ព្រះមានព្រះភាគ ធ្វើ​ប្រទក្សិណ រួច​បាត់​អំពី​ទី​នោះ។</p>
        <p><a class='ref km' id='km៨១' href='#km៨១'>៨១</a>លុះ​កន្លង​រាត្រី​នោះ​ទៅ ព្រះមានព្រះភាគ​ត្រាស់​ហៅ​ ភិក្ខុ​ទាំង​ឡាយ​​ថា ម្នាល​ភិក្ខុ​ទាំងឡាយ កាល​វេលា​រាត្រី​បឋមយាម​កន្លង​ទៅ​ហើយ ក្នុង​រាត្រី​នេះ សហម្បតិ​ព្រហ្ម​មាន​រស្មី​ដ៏​ល្អ ញ៉ាំង​វត្ត​ជេតពន​ទាំងមូល​ឲ្យ​ភ្លឺស្វាង ចូល​មក​រក​តថាគត លុះ​ចូល​មក​ដល់ ថ្វាយ​បង្គំ​តថាគត ហើយ​ឈរ​នៅ​ក្នុង​ទី​ដ៏​សមគួរ ម្នាល​ភិក្ខុ​ទាំងឡាយ លុះ​សហម្បតិ​ព្រហ្ម​ឈរ​នៅ​ក្នុង​ទី​ដ៏​សមគួរ​ហើយ ទើប​និយាយ​ពាក្យ​នេះ​នឹង​តថាគត​ថា បពិត្រ​ព្រះអង្គ​ដ៏​ចម្រើន កោកាលិក​ភិក្ខុ ធ្វើ​មរណកាល​ហើយ បពិត្រ​ព្រះអង្គ​ដ៏​ចម្រើន ​កោកាលិក​ភិក្ខុ​លុះ​ធ្វើ​មរណកាល​ហើយ ក៏​ទៅ​កើត​ក្នុង​បទុម​នរក ព្រោះតែ​ចង​ចិត្ត​អាឃាត​ក្នុង​ព្រះ​សារីបុត្ត​និង​ព្រះ​មោគ្គល្លាន ម្នាល​ភិក្ខុ​ទាំងឡាយ សហម្បតិ​ព្រហ្ម​បាន​ពោល​ពាក្យ​នេះ លុះ​ពោល​ពាក្យ​នេះ​ហើយ ក៏​ថ្វាយបង្គំ​តថាគត ធ្វើ​ប្រទក្សិណ រួច​ក៏​បាត់​អំពី​ទីនោះ​ទៅ។ </p>
        <p><a class='ref km' id='km៨២' href='#km៨២'>៨២</a>កាល​ព្រះមានព្រះភាគ ត្រាស់​យ៉ាង​នេះ​ហើយ ភិក្ខុ​មួយ​រូប បាន​ក្រាបទូល​ព្រះមានព្រះភាគ យ៉ាង​នេះ​ថា បពិត្រ​ព្រះអង្គ​ដ៏​ចម្រើន ប្រមាណ​អាយុ​ក្នុង​បទុម​នរក​តើ​យូរ​ប៉ុន្មាន។ ម្នាល​ភិក្ខុ ប្រមាណ​អាយុ​ក្នុង​បទុម​នរក យូរ​ពន់ពេក ប្រមាណ​អាយុ ក្នុង​បទុម​នរក​នោះ មិន​អាច​រាប់​បាន​ដោយ​ងាយ​ថា ប៉ុណ្ណេះ​ឆ្នាំ ប៉ុណ្ណោះ​រយ​ឆ្នាំ ប៉ុណ្ណោះ​ពាន់​ឆ្នាំ ឬ​ប៉ុណ្ណោះ​សែន​ឆ្នាំ​បានទេ។ បពិត្រ​ព្រះអង្គ​ដ៏​ចម្រើន ចុះ​អាច​ធ្វើ​ឧបមា​បាន​ឬទេ។</p>
        <p><a class='ref km' id='km៨៣' href='#km៨៣'>៨៣</a>ព្រះមានព្រះភាគ ទ្រង់​មាន​ព្រះបន្ទូល​ថា ម្នាល​ភិក្ខុ តថាគត អាច​ធ្វើ​បាន ហើយ​ទ្រង់​ត្រាស់​ថា ម្នាល​ភិក្ខុ ដូច​ជា​រទេះ​ផ្ទុក​គ្រាប់​ល្ង​របស់​អ្នក​ដែន​កោសល ដែល​មាន​ចំណុះ ២០ ខារិ លុះ​ដល់​កន្លង​ទៅ​មួយ​រយ​ឆ្នាំៗ បុរស​ចាប់​យក​គ្រាប់​ល្ង​មួយ​គ្រាប់ៗ អំពី​រទេះ​នោះ ម្នាល​ភិក្ខុ រទេះ​ល្ង​របស់​អ្នក​ដែន​កោសល ដែល​មាន​ចំណុះ ២០ ខារិ​នោះ​អស់​រលីង​ឥត​សេសសល់ ដោយ​​​​​លំដាប់ នេះ​ឆាប់​ជាង នៅ​មិន​ទាន់ ដល់​នរក​ឈ្មោះ​អព្វុទៈ​មួយ​ទេ ម្នាល​ភិក្ខុ ២០ អព្វុទ​នរក ស្មើ​នឹង​និរព្វុទ​នរក​មួយ ម្នាល​ភិក្ខុ ២០ និរព្វុទ​នរក ស្មើនឹង​អពព​នរក​មួយ ម្នាល​ភិក្ខុ ២០ អពព​នរក ស្មើនឹង​អដដ​នរក​មួយ ម្នាល​ភិក្ខុ ២០ អដដ​នរក ស្មើនឹង​អហហ​នរក​មួយ ម្នាល​ភិក្ខុ ២០ អហហ​នរក ស្មើនឹង​កុមុទ​នរក​មួយ ម្នាល​ភិក្ខុ ២០ កុមុទ​នរក ស្មើនឹង​សោគន្ធិក​នរក​មួយ ម្នាល​ភិក្ខុ ២០ សោគន្ធិក​នរក ស្មើនឹង​ឧប្បលក​នរក​មួយ ម្នាល​ភិក្ខុ ២០ ឧប្បលក​នរក ស្មើនឹង​បុណ្ឌរីក​នរក​មួយ ម្នាលភិក្ខុ ២០ បុណ្ឌរីនរក ទើប​ស្មើនឹង​បទុម​នរក​មួយ ម្នាល​ភិក្ខុ ចំណែក​កោកាលិក​ភិក្ខុ​ទៅ​កើត​ក្នុង​នរក​ឈ្មោះ​បទុមៈ ព្រោះតែ​ចង​ចិត្ត​អាឃាត​ក្នុង​សារីបុត្ត​និង​មោគ្គល្លាន។</p>
        <p><a class='ref km' id='km៨៤' href='#km៨៤'>៨៤</a>ព្រះមានព្រះភាគ បាន​ត្រាស់​សូត្រ​នេះ​ហើយ លុះ​ព្រះ​សុគត​ជា​សាស្ដា ទ្រង់​ត្រាស់​សូត្រ​នេះ​រួច​ហើយ ទើប​ត្រាស់​ពាក្យ​នេះ​តទៅ​ទៀត​ថា</p>
        <p>បុគ្គល​ពាល ពោល​ទុព្ភាសិត កាត់​បង់​ខ្លួន ដោយ​វាចា​ណា វាចា​នោះ ដូច​ជា​ផ្លែ​ដឹង កើត​ក្នុង​មាត់​បុរស​ដែល​កើត​ហើយ អ្នក​ណា​សរសើរ​បុគ្គល​ដែល​គួរ​និន្ទា ឬ​និន្ទា​បុគ្គល​ដែល​គួរ​សរសើរ អ្នក​នោះ​ឈ្មោះ​ថា​សន្សំ​ទោស​ដោយ​មាត់ រមែង​មិន​បាន​សុខ​ព្រោះ​ទោស​នោះ ការ​ចាញ់​ធន​ព្រមទាំង​ទ្រព្យ​គ្រប់​ចំពូក ព្រមទាំង​ខ្លួន ទៅ​លើ​ល្បែង​ភ្នាល់​ទាំងឡាយ ទោស​នេះ ជា​ទោស​មាន​ប្រមាណ​តិច​ទេ បុគ្គល​ដែល​ញ៉ាំង​ចិត្ត​ឲ្យ​ប្រទូស្ត ក្នុង​បុគ្គល​ទាំងឡាយ ដែល​មាន​គតិ​ល្អ ទោស​នេះ​ឯង ទើប​ជា​ទោស​ធំ​ជាង។ បុគ្គល​តំកល់​វាចា​និង​ចិត្ត​អាក្រក់ ជា​អ្នក​តិះដៀល​ព្រះ​អរិយៈ​ទាំងឡាយ ទៅ​កើត​​ក្នុង​នរក​ណា នរក​នោះ​មាន​អាយុ​ចំនួន​មួយ​សែន​និង​សាមសិប​ប្រាំ​មួយ​និរព្វុទៈ​និង​ប្រាំ​អព្វុទៈ។</p>
        <p>ចប់ អាយាចន​វគ្គ</p>
        <p>ឧទ្ទាន​នៃ​អាយាចន​វគ្គ​នោះ គឺ</p>
        <p>អាយាចន​សូត្រ ១ គារវ​សូត្រ ១ ព្រហ្មទេវ​សូត្រ ១ ពកព្រហ្ម​សូត្រ ១ អបរា​ទិដ្ឋិ​សូត្រ ១ បមាទ​សូត្រ ១ បឋម​កោកាលិក​សូត្រ ១ តិស្សក​សូត្រ ១ តុទុព្រហ្ម​សូត្រ ១ ទុតិយ​កោកាលិក​សូត្រ​ដទៃ​ទៀត ១។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>