<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.6' lang='km'>
        <header>
            <ul>
            </ul>
            <h1>សប្បសូត្រ ទី ៦</h1>
        </header>
        <p><a class='ref km' id='km៤៣៥' href='#km៤៣៥'>៤៣៥</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់​នៅ ក្នុងវ​ត្តវេឡុវ័ន ជាកលន្ទកនិវាបស្ថាន ទៀបក្រុងរាជគ្រឹះ ។ សម័យមួយឯង ព្រះ​មាន​​ព្រះភាគ ទ្រង់គង់នៅក្នុងទីវាលស្រឡះ ក្នុងវេលារាត្រីងងឹតសូន្យឈឹង ។​ ជួនជា​មាន​​​​​​​ភ្លៀងរលឹមស្រឹបៗ ។​</p>
        <p><a class='ref km' id='km៤៣៦' href='#km៤៣៦'>៤៣៦</a>លំដាប់នោះឯង មារមានចិត្តបាប មានប្រាថ្នានឹងញ៉ាំងភ័យ សេចក្តី​តក់ស្លុត ការព្រួចព្រឺរោម ឲ្យកើតឡើង ដល់ព្រះមានព្រះភាគ ទើបនិម្មិតភេទ​ជាស្ដេច​ពស់ ១ ធំ ហើយលូនចូលទៅរកព្រះមានព្រះភាគ ។​ កាយរបស់ស្ដេចពស់នោះ ប៉ុនទូកធំ ១ ដែលធ្វើដោយដើមឈើទាំងមូល ។ ពពាររបស់វា ប៉ុនកន្ទេលធំ​សម្រាប់​ហាលម្សៅ​របស់អ្នកធ្វើសុរា ។ ភ្នែករបស់វា ប៉ុនភាជន៍សំរិទ្ធ៍ធំសម្រាប់សោយ របស់ព្រះ​បាទ​បសេនទិកោសល ។ អណ្ដាតរបស់វា លៀនចេញអំពីមក ដូចផ្លេកបន្ទោរផ្សាយ​ចេញ​ក្នុងកាលមេឃគ្រហឹម ។ សូរសន្ធឹកនៃខ្យល់ដង្ហើមចេញចូលរបស់វា ដូចសំឡេងនៃស្នប់​របស់​​ជាងលោហៈដែលគេកំពុងសប់ ។</p>
        <p><a class='ref km' id='km៤៣៧' href='#km៤៣៧'>៤៣៧</a>គ្រានោះឯង ព្រះមានព្រះភាគ ទ្រង់ជ្រាបច្បាស់ថាពស់នេះ ជាមារមាន​ចិត្តបាប ដូច្នេះហើយ ទើបទ្រង់ត្រាស់នឹងមារមានចិត្តបាបនោះ ដោយគាថាដូច្នេះ ថា</p>
        <p>បុគ្គលណា គប់រកនូវសញ្ញាគារស្ថានដើម្បីដេក បុគ្គលនោះឈ្មោះថា អ្នកប្រាជ្ញ​​មាន​​ខ្លួនសង្រួបហើយ បុគ្គលនោះឈ្មោះថាប្រព្រឹត្តលះបង់ (នូវសេចក្ដី​អាល័យ) ក្នុងអត្តភាពនោះ ព្រោះថាការប្រព្រឹត្តិលះបង់ (នូវសេចក្ដីអាល័យ) ក្នុង​អត្ត​​ភាពនោះ របស់បុគ្គលមានសភាពដូច្នោះ ជាការសមគួរហើយ ពួកសត្វ​ដែល​សញ្ចរទៅមក (មានខ្លាធំជាដើម) ក៏មានច្រើន អារម្មណ៍ដែល​គួខ្លាច​ក៏​មានច្រើន ទាំងរបោម និងសត្វទីឃជាតិក៏មានច្រើន ព្រះមហាមុនីដែលនៅ​ ក្នុង​សុញ្ញាគារក៏ស្ថានមិនព្រឺព្រូចរោម អារម្មណ៍ដែលគួរខ្លាចទាំងនោះឡើយ (កាលបើ) អាកាសគប្បីបែក ផែនដីគប្បីកម្រើក ពួកសត្វទាំងអស់ គប្បីតក់ស្លុតក្ដី សត្វទាំងឡាយទ្រទ្រង់សរព្ធដ៏ទ្រូងក្ដី ព្រះពុទ្ធទាំងឡាយ មិនធ្វើទីពឹង ចំពោះខន្ធូបធិទាំងឡាយឡើយ ។ </p>
        <p>គ្រានោះឯង មារមានចិត្តបាប កើតទុក្ខ តូចចិត្តថា ព្រះមានព្រះភាគស្គាល់អញ ព្រះសុគតស្គាល់អញ ដូច្នេះហើយ ក៏អន្ដរធានចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>