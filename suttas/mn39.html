<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn39' lang='km'>
        <header>
            <ul>
            </ul>
            <h1>មហាអស្សបុរសូត្រ ទី ៩</h1>
        </header>
        <p><a class='ref km' id='km៩៩' href='#km៩៩'>៩៩</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ គង់នៅក្នុង និគមរបស់អ្នកដែនអង្គៈ ឈ្មោះអស្សបុរៈ ទៀបដែនអង្គៈ ។ ក្នុងកាលនោះឯង ព្រះមានព្រះភាគទ្រង់ត្រាស់ហៅភិក្ខុទាំងឡាយមកថា ម្នាលភិក្ខុទាំងឡាយ ។ ភិក្ខុទាំង នោះ ក៏ទូលតបព្រះពុទ្ធដីកាព្រះមានព្រះភាគ បពិត្រព្រះអង្គដ៏ចម្រើន ។ ព្រះមានព្រះភាគ ទ្រង់ត្រាស់ភាសិតនេះថា ម្នាលភិក្ខុទាំងឡាយ អ្នកផងតែងស្គាល់ច្បាស់នូវអ្នកទាំង ឡាយ ថាជាសមណៈ ៗ ដូច្នេះ ឯអ្នកទាំងឡាយបើមានអ្នកផងសួរថា លោកទាំង ឡាយជាអី្វ ក៏ចូរប្តេជ្ញាថា យើងទាំងឡាយជាសមណៈ ម្នាលភិក្ខុទាំងឡាយ កាលបើអ្នក ទាំងឡាយ នោះមាន ឈ្មោះយ៉ាងនេះ ប្តេជ្ញាយ៉ាងនេះហើយ ម្នាលភិក្ខុទាំងឡាយ អ្នកទាំង ឡាយគួរសិក្សាយ៉ាងនេះថា ធម៌ទាំងឡាយណា ដែលធ្វើឲ្យជាសមណៈផង ធ្វើឲ្យជា ព្រាហ្មណ៍ផង ពួកយើងនឹងសមាទានប្រព្រឹត្តធម៌ទាំងនោះ ឈ្មោះរបស់ពួកយើងនេះ ក៏នឹងពិតយ៉ាងនេះ ទាំងការប្តេជ្ញាក៏ប្រាកដយ៉ាងនេះ មួយវិញទៀត យើងទាំងឡាយ បរិភោគនូវចីវរបិណ្ឌបាត សេនាសនៈ គិលានប្បច្ចយភេសជ្ជបរិក្ខារ របស់ជនទាំងឡាយ ណា សក្ការៈទាំងឡាយនោះ ដែលជនទាំងនោះ ( បូជា ) ដល់យើងទាំងឡាយនឹងទៅ ជាសក្ការៈមានផលច្រើន មានអានិសង្សច្រើន ឯបព្វជ្ជារបស់ពួកយើងមិនមែនជាឥត អំពើទេ នឹងមានផល មានសេចក្តីចម្រើន ។</p>
        <p><a class='ref km' id='km១០០' href='#km១០០'>១០០</a>ម្នាលភិក្ខុទាំងឡាយ ចុះពួកធម៌ដែលធ្វើឲ្យជាសមណៈទាំងធ្វើឲ្យ ជាព្រាហ្មណ៍ ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សា យ៉ាងនេះថា ពួកយើងនឹងជាអ្នកប្រកបដោយហិរិនិងឱត្តប្បៈ ។ ម្នាលភិក្ខុទាំងឡាយ កាលបើអ្នក ទាំងឡាយ មានសេចកី្តត្រិះរិះយ៉ាងនេះថា ពួកយើងជា អ្នកប្រកបដោយហិរិនិងឱត្តប្បៈ ហើយ កិច្ចដែលពួកយើងធ្វើហើយក៏ល្មមត្រឹមប៉ុណ្ណេះ ប្រយោជន៍របស់សមណៈ យើងទាំងឡាយ ក៏បានដល់ហើយត្រឹមប៉ុណ្ណេះ កិច្ចដែលត្រូវធ្វើតទៅទៀតតិចតួច មិនមានទេ លុះគិតដូច្នេះហើយ អ្នកទាំងឡាយគប្បីដល់នូវសេចកី្តត្រេកអរដោយហេតុ ប៉ុណ្ណេះពុំខាន ម្នាលភិក្ខុទាំងឡាយ តថាគតប្រាប់អ្នកទាំងឡាយ ម្នាលភិក្ខុទាំងឡាយ តថាគតបំភ្លឺអ្នកទាំងឡាយ កាលបើអ្នកទាំងឡាយត្រូវការនូវភាពជាសមណៈ កុំលះបង់ ប្រយោជន៍ជារបស់សមណៈឡើយ ព្រោះកិច្ចដែលត្រូវធ្វើតទៅ នៅមានទៀត ។</p>
        <p><a class='ref km' id='km១០១' href='#km១០១'>១០១</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀតដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា កាយសមាចារៈរបស់ពួក យើងនឹងបរិសុទ្ធខ្ពង់ខ្ពស់ មិនរយីករយាក មិនធ្លុះធ្លាយ សង្រួមល្អ ប៉ុន្តែពួកយើងនឹងកុំ លើកតំកើងខ្លួនឯង កុំបន្តុះបង្អាប់អ្នកដទៃ ព្រោះកាយសមាចារៈបរិសុទ្ធនោះឡើយ ។ ម្នាលភិក្ខុទាំងឡាយ កាលបើអ្នកទាំងឡាយមាន សេចកី្តត្រិះរិះដូច្នេះថា ពួកយើងជាអ្នក ប្រកប ដោយហិរិនិងឱត្តប្បៈ កាយសមាចារៈរបស់ពួកយើងបរិសុទ្ធហើយ កិច្ចដែលពួក យើង ត្រូវធ្វើក៏ល្មមត្រឹមប៉ុណ្ណេះហើយ ទាំងប្រយោជន៍របស់សមណៈ យើងទាំងឡាយ ក៏បាន ដល់ហើយ ដោយហេតុត្រឹមប៉ុណ្ណេះ កិច្ចបន្តិចបន្តួចដែលត្រូវធ្វើតទៅទៀតរបស់ ពួកយើង មិនមានឡើយ លុះគិតដូច្នេះហើយ អ្នកទាំងឡាយគប្បីដល់នូវសេចកី្តត្រេកអរ ដោយហេតុប៉ុណ្ណេះពុំខាន ម្នាលភិក្ខុទាំងឡាយ តថាគត ប្រាប់អ្នកទាំងឡាយ ម្នាលភិក្ខុ ទាំងឡាយ តថាគតបំភ្លឺអ្នកទាំងឡាយ កាលបើ អ្នកទាំងឡាយត្រូវការដោយ ភាពជា សមណៈហើយ ត្រូវកុំលះបង់នូវប្រយោជន៍ ជារបស់សមណៈឡើយ ព្រោះកិច្ចដែលត្រូវ ធ្វើតទៅ នៅមានទៀត ។</p>
        <p><a class='ref km' id='km១០២' href='#km១០២'>១០២</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀត ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា វចីសមាចារៈរបស់ពួកយើង នឹងបរិសុទ្ធខ្ពង់ខ្ពស់ មិនរាយមាយ មិនធ្លុះធ្លាយ សង្រួមល្អ ប៉ុន្តែពួកយើងកុំលើកតំកើង ខ្លួនឯង កុំបន្តុះបង្អាប់អ្នកដទៃ ព្រោះវចីសមាចារៈ បរិសុទ្ធនោះឡើយ ។ ម្នាលភិក្ខុ ទាំងឡាយ ប្រសិនបើអ្នកទាំងឡាយមានសេចកី្តត្រិះរិះយ៉ាងនេះថា ពួកយើងជាអ្នកប្រកប ដោយហិរិនិងឱត្តប្បៈ កាយសមាចារៈរបស់ពួកយើងបរិសុទ្ធហើយ ទាំងវចីសមាចារៈ ក៏បរិសុទ្ធ កិច្ចដែលត្រូវធ្វើក៏ល្មមត្រឹមប៉ុណ្ណេះហើយ ប្រយោជន៍របស់សមណៈ ពួកយើង ក៏បានដល់ហើយ កិច្ចបន្តិចបន្តួចត្រូវធ្វើតទៅទៀតរបស់ពួកយើង មិនមានឡើយ ដូច្នេះហើយ អ្នកទាំងឡាយគប្បីដល់នូវសេចកី្តត្រេកអរ ដោយហេតុប៉ុណ្ណេះ ពុំខាន ម្នាលភិក្ខុទាំងឡាយ តថាគតប្រាប់អ្នកទាំងឡាយ ម្នាលភិក្ខុទាំងឡាយ តថាគតបំភ្លឺអ្នក ទាំងឡាយ កាលបើអ្នកទាំងឡាយត្រូវការដោយ ភាពជាសមណៈហើយ កុំលះបង់នូវ ប្រយោជន៍ ជារបស់សមណៈឡើយ ព្រោះកិច្ច ដែលត្រូវធ្វើតទៅ នៅមានទៀត ។</p>
        <p><a class='ref km' id='km១០៣' href='#km១០៣'>១០៣</a>ម្នាលភិក្ខុទាំងឡាយ កិច្ចដែលត្រូវធ្វើត នៅទៀត ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា មនោសមាចារៈ របស់ពួក យើងនឹងបរិសុទ្ធខ្ពង់ខ្ពស់ មិនរាយមាយ មិនធ្លុះធ្លាយ សង្រួមល្អ ប៉ុន្តែពួកយើង កុំលើក តំកើងខ្លួនឯង កុំបន្តុះបង្អាប់អ្នកដទៃ ព្រោះមនោសមាចារៈបរិសុទ្ធនោះឡើយ ។ ម្នាលភិក្ខុ ទាំងឡាយ ប្រសិនបើអ្នកទាំងឡាយ មានសេចកី្តត្រិះរិះយ៉ាងនេះថា ពួកយើងជាអ្នក ប្រកបដោយហិរិនិងឱត្តប្បៈ កាយសមាចារៈរបស់ពួកយើងបរិសុទ្ធហើយ វចីសមាចារៈ ក៏បរិសុទ្ធ មនោសមាចារៈបរិសុទ្ធហើយ កិច្ចដែលត្រូវធ្វើក៏ល្មមដោយហេតុត្រឹមប៉ុណ្ណេះ ហើយ ប្រយោជន៍របស់សមណៈ ពួកយើងក៏បានដល់ហើយដោយហេតុត្រឹមប៉ុណ្ណេះ កិច្ច បន្តិចបន្តួចត្រូវធ្វើតទៅទៀត របស់ពួកយើង មិនមានឡើយ ដូច្នេះហើយ អ្នកទាំងឡាយ គប្បីដល់នូវសេចកី្តត្រេកអរ ដោយហេតុប៉ុណ្ណេះពុំខាន ម្នាលភិក្ខុទាំងឡាយ តថាគត ប្រាប់អ្នកទាំងឡាយ ម្នាលភិក្ខុទាំងឡាយ តថាគតបំភ្លឺ អ្នកទាំងឡាយ កាលបើអ្នកទាំង ឡាយត្រូវការដោយ ភាពជាសមណៈហើយ កុំលះបង់នូវប្រយោជន៍ជារបស់ សមណៈ ឡើយ ព្រោះកិច្ចដែលត្រូវធ្វើតទៅ នៅមានទៀត ។</p>
        <p><a class='ref km' id='km១០៤' href='#km១០៤'>១០៤</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀត ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា អាជីវៈរបស់ពួកយើងនឹង បរិសុទ្ធស្អាត មិនរាយមាយ មិនធ្លុះធ្លាយ សង្រួមល្អ ប៉ុន្តែពួកយើង កុំលើកតំកើងខ្លួនឯង កុំបន្តុះបង្អាប់អ្នកដទៃ ព្រោះអាជីវៈបរិសុទ្ធនោះឡើយ ។ ម្នាលភិក្ខុទាំងឡាយ ប្រសិនបើ អ្នកទាំងឡាយ មានសេចកី្តត្រិះរិះយ៉ាងនេះថា ពួកយើងជាអ្នកប្រកបដោយ ហិរិនិង ឱត្តប្បៈ កាយសមាចារៈរបស់ពួកយើង បរិសុទ្ធហើយ វចីសមាចារៈបរិសុទ្ធហើយ មនោ-សមាចារៈបរិសុទ្ធហើយ អាជីវៈបរិសុទ្ធហើយ កិច្ចដែលត្រូវធ្វើក៏ល្មមដោយហេតុត្រឹម ប៉ុណ្ណេះហើយ ប្រយោជន៍របស់សមណៈ ពួកយើងក៏បានដល់ហើយ ដោយហេតុត្រឹម ប៉ុណ្ណេះ កិច្ចបន្តិចបន្តួចត្រូវធ្វើតទៅទៀត របស់ពួកយើងមិនមានឡើយ ដូច្នេះហើយ អ្នកទាំងឡាយគប្បីដល់នូវសេចកី្តត្រេកអរ ដោយហេតុមានប្រមាណប៉ុណ្ណេះ ពុំខាន ម្នាលភិក្ខុទាំងឡាយ តថាគតប្រាប់អ្នកទាំងឡាយ ម្នាលភិក្ខុទាំងឡាយ តថាគតបំភ្លឺអ្នក ទាំងឡាយ កាលបើអ្នកទាំងឡាយត្រូវការដោយ ភាពជាសមណៈហើយ កុំលះបង់នូវ ប្រយោជន៍ជារបស់សមណៈឡើយ ព្រោះកិច្ច ដែលត្រូវធ្វើតទៅ នៅមានទៀត ។</p>
        <p><a class='ref km' id='km១០៥' href='#km១០៥'>១០៥</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀត ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា ពួកយើងនឹងមានទ្វារគ្រប់ គ្រងហើយក្នុងឥន្ទ្រិយទាំងឡាយ គឺបើឃើញរូបដោយចក្ខុដ៏មិនកាន់ យកនូវនិមិត្ត មិន កាន់យកនូវអនុព្យញ្ជនៈ អកុសលធម៌ទាំងឡាយដ៏លាមក គឺអភិជ្ឈានិងទោមនស្ស គប្បីជាប់តាមបុគ្គល ព្រោះហេតុមិនសង្រូមឥន្ទ្រិយ គឺចក្ខុណា ពួកយើងនឹងប្រតិបត្តិ ដើម្បីសង្រូមនូវឥន្រ្ទិយគឺចក្ខុនោះ រក្សានូវឥន្ទ្រិយគឺចក្ខុ ដល់នូវកិរិយាសង្រួមក្នុងឥន្រ្ទិយ គឺចក្ខុ ។ ឮសំឡេងដោយត្រចៀក... ធុំក្លិនដោយច្រមុះ... ទទួលរងដោយអណ្តាត... ពាល់ត្រូវនូវផោដ្ឋព្វៈដោយកាយ... ដឹងច្បាស់នូវធម្មារម្មណ៍ដោយចិត្តហើយ ក៏មិនកាន់ យកនូវនិមិត្ត មិនកាន់យកនូវអនុព្យញ្ជនៈ អកុសលទាំងឡាយដ៏លាមក គឺអភិជ្ឈា និងទោមនស្សរមែងជាប់តាមនូវ បុគ្គលព្រោះហេតុមិនសង្រួមឥន្ទ្រិយគឺចិត្តណា ពួក យើងនឹងប្រតិបតិ្តដើម្បីសង្រួមនូវឥន្រ្ទិយគឺចិត្តនោះ រក្សានូវឥន្រ្ទិយគឺចិត្ត​ ដល់នូវកិរិយា សង្រួមក្នុងឥន្ទ្រិយគឺចិត្ត ។ ម្នាលភិក្ខុទាំងឡាយ ប្រសិនបើ អ្នកទាំងឡាយមានសេចកី្ត ត្រិះរិះយ៉ាងនេះថា ពួកយើងជាអ្នកប្រកបដោយហិរិនិងឱត្តប្បៈ កាយសមាចារៈរបស់ពួក យើងបរិសុទ្ធហើយ វចីសមាចារៈបរិសុទ្ធហើយ មនោសមាចារៈបរិសុទ្ធហើយ អាជីវៈ បរិសុទ្ធហើយ យើងមានទ្វារគ្រប់គ្រងក្នុងឥន្ទ្រិយទាំងឡាយហើយ កិច្ចដែលត្រូវធ្វើល្មម ដោយហេតុត្រឹមប៉ុណ្ណេះហើយ ប្រយោជន៍របស់សមណៈ ពួកយើងក៏បានដល់ហើយ ដោយហេតុត្រឹមប៉ុណ្ណេះ កិច្ចបន្តិចបន្តួចត្រូវធ្វើតទៅទៀត របស់ពួកយើង មិនមានឡើយ ដូច្នេះហើយ អ្នកទាំងឡាយគប្បីដល់នូវសេចកី្តត្រេកអរ ដោយហេតុប៉ុណ្ណេះពុំខាន ម្នាល ភិក្ខុទាំងឡាយ តថាគតប្រាប់អ្នកទាំងឡាយ ម្នាលភិក្ខុទាំងឡាយ តថាគតបំភ្លឺអ្នកទាំង ឡាយ កាលបើអ្នកទាំងឡាយត្រូវការ ដោយភាពជាសមណៈហើយ អ្នកទាំងឡាយកុំ លះបង់ នូវប្រយោជន៍ជារបស់ សមណៈឡើយ ព្រោះកិច្ចដែលត្រូវធ្វើតទៅ នៅមាន ទៀត ។</p>
        <p><a class='ref km' id='km១០៦' href='#km១០៦'>១០៦</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀត ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា ពួកយើងនឹងជាអ្នកដឹង ប្រមាណក្នុងភោជន ពិចារណាដោយឧបាទាននៃប្រាជ្ញា ហើយទើបបរិភោគនូវអាហារ នឹងបរិភោគដើម្បីលេង ( ដូចក្មេងអ្នកស្រុក ) ក៏ទេ ដើម្បីនឹងឲ្យកើតបុរសមានៈស្រវឹង ( ដូចអ្នកប្រដាល់ ) ក៏ទេ ដើម្បីនឹងប្រដាប់តាក់តែងរាងកាយ ( ដូចស្រ្តីក្នុងបូរី ) ក៏ទេ ដើម្បីនឹងធ្វើឲ្យផូរផង់សម្បុរ ( ដូចអ្នកលេងរបាំ ) ក៏ទេ បរិភោគគ្រាន់តែដើម្បីតាំង នៅនៃកាយនេះ ដើម្បីញុំាងជីវិតិន្រ្ទិយឲ្យប្រព្រឹត្តទៅ ដើម្បីនឹងបំបាត់បង់នូវសេចកី្តលំបាក ដើម្បី នឹងអនុគ្រោះដល់ព្រហ្មចរិយៈ ពួកយើងនឹងបំបាត់នូវវេទនាចាស់ គឺសេចកី្តឃ្លាន ដែលមានហើយផង នឹងញុំាងវេទនាថី្ម គឺឆ្អែតហួសប្រមាណ មិនឲ្យកើតឡើងបានផង កិរិយាប្រព្រឹត្តទៅនៃឥរិយាបថទាំង ៤ កី្ត សេចកី្តមិនមានទោស គឺមិនច្រអូសកាយមិន ច្រអូសចិត្តជាដើមកី្ត កិរិយានៅសប្បាយ ដោយឥរិយាបថទាំង ៤ កី្ត នឹងមាន ដល់ពួកយើង ( ដោយបានបរិភោគនូវចង្ហាន់បិណ្ឌបាតនេះ ) ។ ម្នាលភិក្ខុទាំងឡាយ ប្រសិនបើអ្នកទាំងឡាយមានសេចកី្តត្រិះរិះ យ៉ាងនេះថា ពួកយើងជាអ្នកប្រកបដោយ ហិរិនិងឱត្តប្បៈ កាយសមាចារៈ របស់ពួកយើងបរិសុទ្ធហើយ វចីសមាចារៈបរិសុទ្ធហើយ មនោសមាចារៈ បរិសុទ្ធហើយ អាជីវៈបរិសុទ្ធហើយ ពួកយើងមានទ្វារគ្រប់គ្រងក្នុង ឥន្ទ្រិយទាំងឡាយហើយ ជាដឹងប្រមាណក្នុងភោជន កិច្ចដែលត្រូវធ្វើល្មមដោយហេតុ ត្រឹមប៉ុណ្ណេះហើយ ប្រយោជន៍របស់សមណៈ ពួកយើងក៏បានដល់ ដោយហេតុត្រឹម ប៉ុណ្ណេះហើយ កិច្ចបន្តិចបន្តួច ត្រូវធ្វើតទៅទៀត របស់ពួកយើង មិនមានឡើយ ដូច្នេះ ហើយ អ្នកទាំងឡាយគប្បី ដល់នូវសេចកី្តត្រេកអរ ដោយហេតុប៉ុណ្ណេះពុំខាន ម្នាលភិក្ខុ ទាំងឡាយ តថាគតប្រាប់អ្នកទាំងឡាយ ម្នាលភិក្ខុទាំងឡាយ តថាគតបំភ្លឺអ្នកទាំងឡាយ កាល បើអ្នកទាំងឡាយ ត្រូវការដោយភាពជាសមណៈហើយ អ្នកទាំងឡាយ កុំលះបង់ នូវប្រយោជន៍ជារបស់សមណៈឡើយ ព្រោះកិច្ចដែលត្រូវធ្វើតទៅ នៅ មានទៀត ។</p>
        <p><a class='ref km' id='km១០៧' href='#km១០៧'>១០៧</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀត ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា ពួកយើងនឹងជា អ្នកប្រកប រឿយ ៗ ក្នុងការភ្ញាក់រឭក នឹងជម្រះចិត្តចាកពួកធម៌ដែលជាគ្រឿង រារាំង ដោយការ ចង្ក្រមឬអង្គុយអស់បឋមយាមនៃរាត្រី នឹងសម្រេចសីហសេយ្យាសដោយបង្អៀង ខាង ស្តាំអស់មជ្ឈិមយាមនៃរាត្រី នឹងតំរួតជើងឆ្វេងលើ ជើងស្តាំ មានសតិនិងសម្បជញ្ញៈ ធ្វើទុកក្នុងចិត្តនូវឧដ្ឋានសញ្ញា ( គឺចំណាំពេលក្រោក ) រួចក្រោកឡើងក្នុង បច្ឆិមយាម នៃរាត្រី ជម្រះចិត្តចាកពួកធម៌ដែលជាគ្រឿងរារាំង​ ដោយការចង្រ្កម ឬអង្គុយ ។ ម្នាលភិក្ខុទាំងឡាយ ប្រសិនបើអ្នក ទាំងឡាយមានសេចកី្តត្រិះរិះយ៉ាងនេះថា ពួកយើង​ជាអ្នកប្រកបដោយហិរិ និងឱត្តប្បៈ កាយសមាចារៈ របស់ពួកយើងបរិសុទ្ធហើយ វចី-សមាចារៈបរិសុទ្ធហើយ មនោសមាចារៈបរិសុទ្ធហើយ អាជីវៈបរិសុទ្ធហើយ ពួកយើង ជាអ្នកមានទ្វារ គ្រប់គ្រងក្នុងឥន្ទ្រិយទាំងឡាយហើយ ពួកយើងជាអ្នកដឹង ប្រមាណក្នុង ភោជន ជាអ្នកប្រកបរឿយ ៗ ក្នុងកិរិយាភ្ញាក់រឭក កិច្ចដែលត្រូវធ្វើល្មម ដោយហេតុ ត្រឹមប៉ុណ្ណេះហើយ ប្រយោជន៍របស់សមណៈ ពួកយើងក៏បានដល់ ដោយហេតុត្រឹម ប៉ុណ្ណេះហើយ កិច្ចបន្តិចបន្តួចត្រូវធ្វើតទៅទៀត របស់ពួកយើង មិនមានឡើយ ដូច្នេះ ហើយ អ្នកទាំងឡាយ គប្បីដល់នូវសេចកី្តត្រេកអរដោយ ហេតុប៉ុណ្ណេះពុំខាន ម្នាលភិក្ខុ ទាំងឡាយ តថាគតប្រាប់អ្នកទាំងឡាយ ម្នាលភិក្ខុទាំងឡាយ តថាគតបំភ្លឺអ្នកទាំងឡាយ កាលបើអ្នកទាំងឡាយ ត្រូវការ ដោយភាពជាសមណៈហើយ អ្នកទាំងឡាយ កុំលះបង់ នូវប្រយោជន៍ជារបស់ សមណៈឡើយ ព្រោះកិច្ចដែលត្រូវធ្វើតទៅ នៅមាន ទៀត ។</p>
        <p><a class='ref km' id='km១០៨' href='#km១០៨'>១០៨</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀត ដូចម្តេចខ្លះ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះថា ពួកយើងនឹងជា អ្នកប្រកប ដោយសតិនឹងសម្បជញ្ញៈ ធ្វើនូវសេចកី្តដឹងខ្លួន ក្នុងកិរិយាឈានទៅ មុខនឹងឈានថយ ក្រោយ ធ្វើនូវសេចកី្តដឹងខ្លួនក្នុងកិរិយាក្រឡេកទៅមុខ នឹងក្រឡេកមើលមកក្រោយ ធ្វើនូវសេចកី្តដឹងខ្លួនក្នុងការបត់អវយវៈនឹងលាតអវយវៈ ធ្វើនូវសេចកី្តដឹងខ្លួន ក្នុងកិរិយា ទ្រទ្រង់សង្ឃាដិ បាត្រ ចីវរ ធ្វើនូវសេចកី្តដឹងខ្លួនក្នុងកិរិយាឆាន់ ផឹក ទំពា ទទួលរស ធ្វើនូវ សេចកី្តដឹងខ្លួនក្នុងកិរិយាបន្ទាបង់នូវឧច្ចារៈនិងបស្សាវៈ ធ្វើនូវសេចកី្តដឹងខ្លួន ក្នុង កិរិយាដើរ ឈរ អង្គុយ ដេកលក់ ភ្ញាក់ឡើង និយាយសី្ត​ នៅស្ងៀម ។ ម្នាលភិក្ខុ ទាំងឡាយ ប្រសិនបើអ្នកទាំងឡាយមានសេចកី្តត្រិះរិះយ៉ាងនេះថា ពួកយើងជាអ្នកប្រកប ដោយហិរិនឹងឱត្តប្បៈ កាយសមាចាររបស់ពួកយើងបរិសុទ្ធហើយ វចីសមាចារបរិសុទ្ធ ហើយ មនោសមាចារបរិសុទ្ធហើយ អាជីវៈបរិសុទ្ធហើយ ពួកយើងជាអ្នកមានទ្វារ គ្រប់គ្រងក្នុងឥន្ទ្រិយទាំងឡាយហើយ ជាអ្នកដឹងនូវប្រមាណក្នុងភោជន ជាអ្នកប្រកប រឿយ ៗ ក្នុងកិរិយាភ្ញាក់រឭក ប្រកបដោយសតិនិងសម្បជញ្ញៈ កិច្ចដែលត្រូវធ្វើល្មម ដោយហេតុត្រឹមប៉ុណ្ណេះ ទាំងប្រយោជន៍របស់សមណៈ ពួកយើងក៏បានដល់ ដោយ ហេតុត្រឹមប៉ុណ្ណេះ ហើយ កិច្ចបន្តិចបន្តួចត្រូវធ្វើតទៅទៀត របស់ពួកយើង មិនមានឡើយ ដូច្នេះហើយ អ្នកទាំងឡាយ គប្បីដល់នូវសេចកី្តត្រេកអរ ដោយហេតុប៉ុណ្ណេះ ពុំខាន ម្នាលភិក្ខុទាំងឡាយ តថាគតប្រាប់អ្នកទាំងឡាយ ម្នាលភិក្ខុទាំងឡាយ តថាគត បំភ្លឺអ្នក ទាំងឡាយ កាលបើអ្នកទាំងឡាយ ត្រូវការដោយភាពជាសមណៈហើយ អ្នកទាំងឡាយ កុំលះបង់នូវប្រយោជន៍ជារបស់សមណៈឡើយ ព្រោះកិច្ចដែលត្រូវធ្វើតទៅ នៅមាន ទៀត ។</p>
        <p><a class='ref km' id='km១០៩' href='#km១០៩'>១០៩</a>ម្នាលភិក្ខុទាំងឡាយ កិច្ចដែលត្រូវធ្វើតទៅទៀត ដូចម្តេចខ្លះ ។ ម្នាលភិក្ខុទាំងឡាយ ភិក្ខុក្នុងសាសនានេះ អាស្រ័យនូវសេនាសនៈស្ងាត់ គឺព្រៃទីជិត ដើមឈើ ភ្នំ ច្រក ឬញក គុហាក្នុងភ្នំ ព្រៃស្មសាន ព្រៃធំ ទីវាល គំនរចំបើង ។ ភិក្ខុនោះត្រឡប់មកពីបិណ្ឌបាតវិញវេលាខាងក្រោយភត្ត ក៏អង្គុយ ពែនភ្នែនតាំងកាយ ឲ្យត្រង់ តំកល់សតិឲ្យបែរមុខឆ្ពោះ ( ទៅរកព្រះកម្មដ្ឋាន ) ។ ភិក្ខុនោះលះបង់នូវអភិជ្ឈា ក្នុងលោក ជាអ្នកមានចិត្តប្រាសចាកអភិជ្ឈា ជម្រះចិត្តចាកអភិជ្ឈា ។ លះបង់នូវ ព្យាបាទនឹងសេចកី្តប្រទូស្ត មានចិត្តមិនព្យាបាទ ជាអ្នកអនុគ្រោះ ដោយប្រយោជន៍ ចំពោះពួកសត្វមានជីវិតទាំងពួង ជម្រះចិត្តចាកព្យាបាលនឹងសេចកី្តប្រទូស្ត ។ លះបង់ នូវថីនមិទ្ធៈ គឺមានថីនមិទ្ធៈទៅប្រាសហើយ មានអាលោកសញ្ញា ( គឺជាអ្នកមានសេចកី្ត សម្គាល់នូវពន្លឺ ) មានសតិនិងសម្បជញ្ញៈជម្រះចិត្តចាកថីនមទ្ធៈ ។ លះបង់នូវ ឧទ្ធច្ចកុក្កុច្ចៈ គឺមិនមានចិត្តរាយមាយ មានចិត្តស្ងប់រម្ងាប់ក្នុងសន្តាន ជម្រះចិត្តចាក ឧទ្ធច្ចកុក្កុច្ចៈ ។ លះបង់នូវវិចិកិច្ឆា គឺមានវិចិកិច្ឆាឆ្លងផុតហើយ មិនបានសង្ស័យក្នុង​កុសលធម៌ទាំង ឡាយ ជម្រះចិត្តចាកវិចិកិច្ឆា ។</p>
        <p><a class='ref km' id='km១១០' href='#km១១០'>១១០</a>ម្នាលភិក្ខុទាំងឡាយ ដូចជាបុរសខ្ចីបំណុលគេយកមកប្រកប ការងារ ការងារទាំងនោះរបស់បុរសនោះក៏សម្រេច ។ បុរសនោះ ដោះថ្លៃបំណុលចាស់រួច ស្រេចហើយ ក៏សល់ទ្រព្យចំណេញទុកបម្រុងចិញ្ចឹមប្រពន្ធ ( កូន​ ) តទៅ ។ បុរសនោះ មានសេចកី្តត្រិះរិះយ៉ាងនេះថា កាលមុនអាត្មាអញខី្ច បំណុលគេយកមកប្រកបការងារ ការងារទាំងនោះរបស់អាត្មាអញនោះក៏បាន សម្រេចហើយ អាត្មាអញនោះដោះថ្លៃ បំណុលចាស់រួចស្រេចហើយ អាត្មាអញក៏សល់ទ្រព្យបំណុលទុកបម្រុងចិញ្ចឹមប្រពន្ធ ( កូន ) តទៅ ។ បុរសនោះគប្បី បាននូវសេចកី្តរីករាយ ដល់នូវសេចកី្តសោមនស្ស ព្រោះរួចចាកបំណុលនោះ ជាហេតុ ( យ៉ាងណាមិញ ) ។ ម្នាលភិក្ខុទាំងឡាយ ដូចជា បុរសមានអាពាធ ដ៏នូវទុក្ខឈឺខ្លាំងមិនឃ្លានបាយ មិនមានកម្លាំងក្នុងកាយ ។ ក្នុង​សម័យខាង ក្រោយតមក បុរសនោះក៏ស្បើយចាកអាពាធនោះឃ្លានបាយ មានកម្លាំង កាយឡើងវិញ ។ បុរសនោះមានសេចកី្តត្រិះរិះយ៉ាងនេះថា កាលមុន អាត្មាអញ មានអាពាធ ដល់នូវសេចកី្តទុក្ខ ឈឺខ្លាំង មិនឃ្លានបាយ មិនមានកម្លាំងក្នុងកាយសោះ ឥឡូវនេះអាត្មាអញនោះស្បើយចាកអាពាធនោះឃ្លានបាយ មានកម្លាំង កាយឡើងវិញ ហើយ ។ បុរសនោះបាននូវសេចកី្តរីករាយ ដល់នូវសោមនស្ស ព្រោះស្បើយចាកអាពាធ នោះជាហេតុ ( យ៉ាងណាមិញ ) ។ ម្នាលភិក្ខុទាំងឡាយ ដូចជាបុរសជាប់ក្នុងផ្ទះឃុំខាំង ។ ក្នុងសម័យខាងក្រោយតមក បុរសនោះ ក៏រួចអំពីផ្ទះឃុំខាំងដោយសួសី្តឥតមានភ័យ ទាំងសេចកី្តវិនាស ដាច់ខាតភោគៈតិចតួច របស់បុរសនោះ ក៏មិនមានឡើយ ។ បុរស នោះមាន សេចកី្តត្រិះរិះយ៉ាងនេះថា កាលអាត្មាអញជាប់នៅក្នុងផ្ទះឃុំខាំង ឥឡូវនេះ អាត្មាអញរួចអំពីផ្ទះឃុំខាំងដោយ សួសី្ត ឥតមានភ័យ ទាំងសេចកី្តវិនាស ដាច់ខាត ភោគៈតិចតួចរបស់អាត្មាអញ មិនមាន ឡើយ ។ បុរសនោះបាននូវសេចកី្ត រីករាយ ដល់នូវសេចកី្តសោមនស្ស ព្រោះរួចអំពីផ្ទះ ឃុំខាំងនោះជាហេតុ ( យ៉ាង ណាមិញ ) ។ ម្នាលភិក្ខុទាំងឡាយ ដូចជាបុរសខ្ញុំគេ មិនមានអំណាច គឺធ្វើអី្វ មិនបានតាមគាប់ចិត្ត របស់ខ្លួន អាស្រ័យនៅក្នុងអំណាចជនដទៃ គឺប្រព្រឹត្តទៅ តាមសេចកី្តពេញចិត្តរបស់ ជនដទៃ ចង់ទៅទីណាមិនបាន តាមទំនើងចិត្តឡើយ ។ ក្នុងសម័យខាងក្រោយតមក បុរសនោះរួចចាកភាពជាខ្ញុំគេនោះ មានអំណាចដោយខ្លួនឯង មិនអាស្រ័យនៅ ក្នុង អំណាចរបស់ជនដទៃ ទៅជាអ្នកជាចង់ទៅទីណាតាមទំនើងចិត្តរបស់ខ្លួនបាន ។ បុរសនោះ មានសេចកី្តត្រិះរិះយ៉ាងនេះថា កាលពីមុន អាត្មាអញជាខ្ញុំគេ មិនមានអំណាច ដោយខ្លួនឯង អាស្រ័យនៅក្នុងអំណាចរបស់ជនដទៃ ចង់ទៅទីណាមិនបានតាមទំនើង ចិត្តរបស់ខ្លួនឡើយ ឥឡូវនេះ អាត្មាអញនោះ រួចចាកអំពីភាព ជាខ្ញុំគេនោះហើយ មាន អំណាចដោយខ្លួនឯង មិនអាស្រ័យនៅក្នុង អំណាចរបស់ជនដទៃ បានជាអ្នកជា ចង់ទៅ ទីណាតាមទំនើងចិត្តរបស់ខ្លួនបាន ។ បុរសនោះ បាននូវសេចកី្តរីករាយ ដល់នូវសេចកី្ត សោមនស្ស ព្រោះរួចចាក ភាពជាខ្ញុំ គេនោះជាហេតុ ( យ៉ាងណាមិញ ) ។ ម្នាលភិក្ខុ ទាំងឡាយ ដូចជាបុរស មានទ្រព្យ មានភោគសម្ប័ទ ដើរទៅកាន់ផ្លូវឆ្ងាយ ដាច់ស្រយាល ។ សម័យខាងក្រោយតមក បុរសនោះឆ្ងងផុតអំពីផ្លូវឆ្ងាយដាច់ស្រយាលនោះដោយសួសី្ត ឥតមានភ័យ ទាំងសេចកី្តវិនាស ដាច់ខាតភោគសម្ប័ទតិចតួច របស់បុរសនោះក៏ មិនមានឡើយ ។ បុរសនោះមាន សេចកី្តត្រិះរិះយ៉ាងនេះថា កាលពីមុនអាត្មាអញមាន ទ្រព្យ មានភោគសម្ប័ទ ដើរទៅកាន់ ផ្លូវឆ្ងាយដាច់ស្រយាល ឥឡូវនេះ អាត្មាអញឆ្លង ផុតអំពីផ្លូវឆ្ងាយដាច់ស្រយាលនោះ ដោយសួសី្ត ឥតមានភ័យ ភ័យទាំងការដាច់ខាត កោតសម្ប័ទតិចតួច របស់អាត្មាអញ ក៏មិនមានឡើយ ។ បុរសនោះបាននូវ សេចកី្ត រីករាយ ដល់នូវសេចកី្តសោមនស្ស ព្រោះដល់នូវទី ក្សេមក្សាន្តនោះជាហេតុ ( យ៉ាងណា មិញ ) ។ ម្នាលភិក្ខុទាំងឡាយ ភិក្ខុពិចារណាឃើញនូវនីវរណៈទាំង ៥ ប្រការនោះ មាន នៅក្នុងខ្លួន ដែលខ្លួនមិនទាន់ លះបង់ហើយថា ទុកដូចជាបំណុល ដូចជារោគ ដូចជា ផ្ទះឃុំខាំង ដូចភាពជា ខ្ញុំគេ ដូចជាផ្លូវឆ្ងាយដាច់ស្រយាលយ៉ាងនោះ ៗ ដែរ ។ ម្នាលភិក្ខុ ទាំងឡាយ មួយទៀត ភិក្ខុពិចារណានូវនីវរណៈទាំង​ ៥ ប្រការនេះ មាននៅ ក្នុងខ្លួន ដែល លះបង់បានហើយថា ទុកដូចជាភាពនៃបុរសដែលរួចចាកបំណុល ដូចជា បុរសមិនមាន រោគ ដូចជាបុរសរួចអំពីផ្ទះឃុំខាំង ដូចជាបុរសរួចជាអ្នកជា ដូចជាបុរសដល់នូវទី ក្សេមក្សាន្ត យ៉ាងនោះ ៗ ដែរ ។</p>
        <p><a class='ref km' id='km១១១' href='#km១១១'>១១១</a>ភិក្ខុនោះលះបង់នូវនីវរណៈទាំង ៥ នេះ ដែលចជាឧបកិ្កលេសរបស់ចិត្ត ជាធម្មជាតធ្វើបញ្ញាឲ្យមានកម្លាំងថយ ក៏ស្ងាត់ចាកកាមទាំងឡាយ ស្ងាត់ចាក អកុសលធម៌ទាំងឡាយ បានដល់នូវបឋមជ្ឈានមានវិតក្កៈវិចារៈ និងបីតិសុខៈដែល កើតអំពីសេចកី្តស្ងប់ជាអារម្មណ៍ ។ ភិក្ខុនោះញុំាងករជកាយនេះឯង ឲ្យជោក ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយដោយបីតិនិងសុខៈ ដែលកើតអំពីសេចកី្ត ស្ងប់ស្ងាត់ ​ប្រទេសបន្តិចបន្តួចនៃករជកាយទាំងអស់ របស់ភិក្ខុនោះ ដែលឈ្មោះថាមិន ផ្សព្វផ្សាយដោយបីតិនិងសុខៈ ដែលកើតអំពីសេចកី្តស្ងប់ស្ងាត់នោះគ្មាន ។ ម្នាលភិក្ខុ ទាំងឡាយ ដូចជានហាបកជន ឬកូនសិស្សរបស់នហាបកជន ដែលជាអ្នកឈ្លាស រោយរាយនូវលំអិតសម្រាប់ងូតក្នុងផ្តិលសំរិទិ្ធ ហើយស្រោចស្រប់ច្របល់ដោយទឹក ឯដុំលំអិតសម្រាប់ងូតនោះក៏រលាយទៅដោយទឹក ជ្រួតជ្រាបទៅក្នុងទឹក ច្រឡូកច្រឡំ ទៅដោយទឹក ទាំងខាងក្នុងខាងក្រៅ មិនបានខ្ជាត់ខ្ជាយពីគ្នាឡើយ ដូចម្តេចមិញ ។ ម្នាលភិក្ខុទាំងឡាយ ភិក្ខុញុំាង ករជកាយនេះឯងឲ្យជោក ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយដោយ បីតិនិងសុខៈ ដែលកើតអំពីសេចកី្តស្ងប់ស្ងាត់ ប្រទេសបនិ្តចបន្តួច នៃករជកាយ ទាំងអស់របស់ភិក្ខុនោះ ដែលឈ្មោះថាមិនផ្សព្វផ្សាយដោយបីតិនិងសុខៈ ដែលកើតអំពីសេចកី្តស្ងប់ស្ងាត់នោះគ្មាន ដូច្នោះឯង ។</p>
        <p><a class='ref km' id='km១១២' href='#km១១២'>១១២</a>ម្នាលភិក្ខុទាំងឡាយ មួយទៀត ភិក្ខុបានរម្ងាប់វិតក្កៈនិងវិចារៈរួចហើយ ក៏បានដល់ទុតិយជ្ឈាន ជាទីជ្រះថ្លាក្នុងសន្តាន មានសភាពជាចិត្តខ្ពស់ឯក មិនមានវិត្តក-វិចារៈ​ទេ មានតែបីតិនិងសុខៈ ដែលកើតអំពីសមាធិតែប៉ុណ្ណោះ ។ ភិក្ខុនោះញុំាងករជ-កាយនេះឯង ឲ្យជោក ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយដោយបីតិនិង សុខៈដែលកើតអំពីសមាធិ ប្រទេសបនិ្តចបន្តួចនៃករជកាយទាំងអស់របស់ភិក្ខុនោះ ដែលឈ្មោះថាមិនផ្សព្វផ្សាយដោយបីតិនិងសុខៈ ដែលកើតអំពីសមាធិនោះគ្មាន ។ ម្នាល ភិក្ខុទាំងឡាយ ដូចជាអន្លង់ទឹកដ៏ជ្រៅ មានទឹកជោរឡើង មុខទឹកក្នុងទិសខាងកើតនោះ មិនមានឡើយ ទាំងមុខទឹកក្នុងទិសខាងលិចក៏មិនមាន មុខទឹកក្នុងទិសខាង ជើង ក៏មិនមាន មុខទឹកក្នុងទិសខាត្បូងក៏មិនមាន កាលបើភ្លៀងបង្អោរ ធារទឹកស្រួល សព្វៗ កាលទៅ ក៏ស្រាប់តែទឹកត្រជាក់ជោរឡើងអំពីអន្លង់ទឹកនោះ ហើយញុំាងអន្លង់ ទឹកនោះ​ឯងឲ្យជោកជាំ ឲ្យពេញពោរ ឲ្យពេញប្រៀប ឲ្យហូរហៀរដោយទឹកត្រជាក់ ( នោះ ) ប្រទេសបន្តិចបន្តួចនៃអន្លងទឹកទាំងអស់នោះ ដែលឈ្មោះថាមិនហូរហៀរដោយទឹក ត្រជាក់នោះគ្មាន ដូចម្តេចវិញ ម្នាលភិក្ខុទាំងឡាយ ភិក្ខុញុំាងករជកាយនេះឲ្យជោក ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយ ដោយបីតិនិងសុខៈ ដែលកើតអំពីសមាធិ ប្រទេសបនិ្តចបន្តួចនៃករជកាយទាំងអស់របស់ភិក្ខុនោះ ដែលឈ្មោះថាមិនផ្សព្វផ្សាយ ដោយបីតិនិងសុខៈ ដែលកើតអំពីសមាធិនោះគ្មាន ដូច្នោះដែរ ។</p>
        <p><a class='ref km' id='km១១៣' href='#km១១៣'>១១៣</a>ម្នាលភិក្ខុទាំងឡាយ ប្រការមួយទៀត ភិក្ខុព្រោះប្រាសចាកបីតិផង ប្រកបដោយឧបេក្ខាផង មានសតិនិងសម្បជញ្ញៈផង សោយនូវសេចកី្តសុខដោយ នាមកាយផង បានដល់តតិយជ្ឈានដែលព្រះអរិយៈទាំងឡាយតែងប្រាប់នូវភិក្ខុអ្នកបាន តតិយជ្ឈាននោះ​ ថាជាអ្នកមានឧបេក្ខា មានសតិ នៅជាសុខ ដូច្នេះ ។ ភិក្ខុនោះញុំាង ករជកាយនេះឯង ឲ្យជោក ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយ ដោយសេចកី្ត​សុខដែលប្រាសចាកបីតិ ប្រទេសបន្តិចបន្តួចនៃករជកាយទាំងអស់របស់ភិក្ខុនោះ ដែល ឈ្មោះថាមិនផ្សព្វផ្សាយដោយសុខដែលប្រាសចាកបីតិនោះគ្មាន ។ ម្នាលភិក្ខុទាំងឡាយ ដូចជាផ្កាជលជាតិពួកខ្លះ គឺផ្កាព្រលិតកី្ត ផ្កាឈូកក្រហមកី្ត ផ្កាឈូកសកី្ត ក្នុងគុម្ព ព្រលិតកី្ត ក្នុងគុម្ពឈូកក្រហមកី្ត ក្នុងគុម្ពឈូកសកី្ត តែងដុះក្នុងទឹក ចម្រើនក្នុងទឹក លូតលាស់តាមទឹក លិចក្នុងទឹក ជោកជាំ ឆ្អែតស្កប់ស្កល់ បរិបូណ៌ ផ្សព្វផ្សាយ ដោយទឹកត្រជាក់ រហូតដល់ចុង រហូតដល់គល់ ប្រទេសបនិ្តចបន្តួចនៃជលជាតិទាំងអស់ គឺព្រលិតកី្ត ឈូកក្រហមកី្ត ឈូកសកី្ត ដែលឈ្មោះថាមិនផ្សព្វផ្សាយដោយទឹកត្រជាក់ នោះគ្មាន ដូចម្តេចមិញ ម្នាលភិក្ខុទាំងឡាយ ភិក្ខុញុំាងករជកាយនេះឯង ឲ្យជោក ឲ្យឆ្អែតស្កប់ស្កល់ ឲ្យពេញលេញ ឲ្យផ្សព្វផ្សាយ ដោយសុខដែលមិនមានបីតិ ប្រទេស បនិ្តចបន្តួចនៃកាយទាំងអស់របស់ភិក្ខុនោះ ដែលឈ្មោះថាមិនផ្សព្វផ្សាយដោយសុខដែល មិនមានបីតិនោះគ្មាន ដូច្នោះឯង ។</p>
        <p><a class='ref km' id='km១១៤' href='#km១១៤'>១១៤</a>ម្នាលភិក្ខុទាំងឡាយ ប្រការមួយទៀត ភិក្ខុព្រោះលះបង់នូវសេចកី្ត សុខផង លះបង់នូវសេចកី្តទុក្ខផង រំលត់នូវសោមនស្សនិងទោមនស្សទាំងឡាយក្នុង កាលមុនផង ហើយក៏ដល់នូវចតុត្ថជ្ឈានមិនទុក្ខមិនសុខ មានសតិដ៏បរិសុទ្ធដោយ ឧបេក្ខា ។ ភិក្ខុនោះរមែងញុំាងករជកាយនេះឯងឲ្យផ្សព្វផ្សាយដោយចិត្តបរិសុទ្ធផូរផង់ អង្គុយនៅ ប្រទេសបនិ្តចបន្តួចនៃករជកាយទាំងអស់ របស់ភិក្ខុនោះ ដែលឈ្មោះថាមិន ផ្សព្វផ្សាយដោយចិត្តដ៏បរិសុទ្ធផូរផងនោះគ្មាន ។ ម្នាលភិក្ខុទាំងឡាយ ដូចជាបុរសយក សំពត់សដណ្តប់កាយព្រមទាំងក្បាលអង្គុយនៅ ប្រទេសបនិ្តចបន្តួចនៃករជកាយ ទាំង អស់របស់បុរសនោះ ដែលឈ្មោះថាមិនផ្សព្វផ្សាយដោយសំពត់សនោះគ្មាន យ៉ាងណា មិញ ម្នាលភិក្ខុទាំងឡាយ ភិក្ខុញុំាងករជកាយនេះឯងឲ្យផ្សព្វផ្សាយដោយចិត្តដ៏​ ស្អាតផូរផងអង្គុយនៅ ប្រទេសបនិ្តចបន្តួចនៃករជកាយទាំងអស់របស់ភិក្ខុនោះ ដែល ឈ្មោះថាមិនផ្សព្វផ្សាយដោយចិត្តដ៏បរិសុទ្ធផូរផង់នោះគ្មាន យ៉ាងនោះដែរ ។</p>
        <p><a class='ref km' id='km១១៥' href='#km១១៥'>១១៥</a>កាលបើចិត្តខ្ជាប់ខ្ជួនបរិសុទ្ធផូរផង់មិនទីទួលគឺកិលេស ប្រាសចាក ឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនញាប់ញ័រទៅ តាមអារម្មណ៍យ៉ាងនេះហើយ ភិក្ខុនោះក៏បង្អោនចិត្តទៅដើម្បី បុព្វេនិវាសានុស្សតិញ្ញាណ ។ ភិក្ខុនោះក៏រឭកឃើញនូវខន្ធដែលធ្លាប់អាស្រ័យ នៅមកពីមុនជាច្រើន ដូចម្តេច គឺរឭក បាន ១ ជាតិខ្លះ ២ ជាតិខ្លះ ។បេ។ រឭកនៅខន្ធដែលសត្វធ្លាប់អាស្រ័យនៅអំពីមុនជា ច្រើនព្រមទាំងអាការ ព្រមទាំងឧទេ្ទសដោយប្រការដូច្នេះ ។ ម្នាលភិក្ខុទាំងឡាយ ដូចជាបុរសដែលចេញអំពីស្រុករបស់ខ្លួនទៅកាន់ស្រុកដទៃ ចេញអំពីស្រុកនោះទៅ កាន់ស្រុកដទៃទៀត ត្រឡប់ពីស្រុកនោះមកកាន់ស្រុករបស់ខ្លួនវិញ បុរសនោះក៏រឭក ឃើញយ៉ាងនេះថា អាត្មាអញចេញពីស្រុករបស់ខ្លួនបានទៅកាន់ស្រុកឯណោះ ដែល ទៅដល់ស្រុកនោះ អាត្មាអញបានឈរយ៉ាងនេះ អង្គុយយ៉ាងនេះ និយាយយ៉ាងនេះ នៅស្ងៀមយ៉ាងនេះ លុះអាត្មាអញចេញពីស្រុកនោះ បានទៅកាន់ស្រុកឯណោះទៀត ដែលទៅដល់ស្រុកនោះ អាត្មាអញបានឈរយ៉ាងនេះ អង្គុយយ៉ាងនេះ និយាយយ៉ាងនេះ នៅស្ងៀមយ៉ាងនេះ ឥឡូវនេះ អាត្មាអញនោះចេញពីស្រុកនោះ ត្រឡប់មកកាន់ស្រុក របស់ខ្លួនវិញហើយ ដូចម្តេចមិញ ម្នាលភិក្ខុទាំងឡាយ ភិក្ខុលើកបាននូវខន្ធដែលធ្លាប់​អាស្រ័យនៅមកពីមុន ជាច្រើនដូចម្តេច គឺរឭកបាន ១ ជាតិខ្លះ ២ ជាតិខ្លះ ។បេ។ រឭកនូវខន្ធដែល ធ្លាប់អាស្រ័យនៅអំពីមុនជាច្រើន ព្រមទាំងអាការៈ ព្រមទាំងឧទេ្ទស ដោយ ប្រការដូច្នេះ យ៉ាងនោះឯង ។</p>
        <p><a class='ref km' id='km១១៦' href='#km១១៦'>១១៦</a>កាលបើចិត្តខ្ជាប់ខ្ជួនបរិសុទ្ធផូរផង់ មិនមានទីទួលគឺកិលេស ប្រាសចាក ឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនញាប់ញ័រទៅ ដោយអារម្មណ៍យ៉ាងនេះហើយ ភិក្ខុនោះក៏បង្អោនចិត្តទៅដើម្បីសត្តចុតូបបាតញ្ញាណ ។ ភិក្ខុនោះមានចក្ខុជាទិព្វដ៏បរិសុទ្ធកន្លងចក្ខុរបស់មនុស្សជាធម្មតា រមែងឃើញសត្វទាំង ឡាយកំពុងច្យុត កំពុងកើតឡើង ជាសត្វថោកទាប ឧត្តម មានសម្បុរល្អ មានសម្បុរ អាក្រក់ មានគតិល្អ មានគតិអាក្រក់ ។បេ។ ដឹងច្បាស់នូវពួកសត្វ ដែលប្រព្រឹត្តទៅតាម​កម្មរបស់ខ្លួន ។ ម្នាលភិក្ខុទាំងឡាយ ដូចជាផ្ទះពីរខ្នង មានទ្វារទល់មុខគ្នា បុរសដែលមាន ចក្ខុ ឈរនៅត្រង់កណ្តាលផ្ទះនោះ រមែងឃើញនូវពួកមនុស្សកំពុងចូលទៅកាន់ផ្ទះខ្លះ ចេញពីផ្ទះខ្លះ ដើរទៅមកខ្លះ ដើរហែ ៗ គ្នាខ្លះ ដើរប្រទាក់គ្នាខ្លះ យ៉ាងណាមិញ ម្នាលភិក្ខុទាំងឡាយ ភិក្ខុមានចក្ខុដូចជាទិព្វដ៏បរិសុទ្ធកន្លងនូបចក្ខុជារបស់មនុស្សធម្មតា រមែងឃើញនូវសត្វទាំងឡាយកំពុងច្យុត កំពុងកើតឡើង ជាសត្វថោកទាប ឧត្តម មានសម្បុរល្អ មានសម្បុរអាក្រក់ មានគតិល្អ មានគតិអាក្រក់ ។បេ។ ដឹងច្បាស់នូវពួក សត្វដែលប្រព្រឹត្តទៅតាមកម្មរបស់ខ្លួន យ៉ាងនោះដែរ ។</p>
        <p><a class='ref km' id='km១១៧' href='#km១១៧'>១១៧</a>កាលបើចិត្តខ្ជាប់ខ្ជួន បរិសុទ្ធផូរផង់ មិនមានទីទួលគឺកិលេស ប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជាចិត្តនឹងធឹង មិនញាប់ ញ័រដោយអារម្មណ៍យ៉ាងនេះហើយ ភិក្ខុនោះក៏បង្អោនចិត្តទៅដើម្បីអាសវក្ខយញ្ញាណ គឺប្រាជ្ញាដឹងនូវធម៌ជាគ្រឿងក្ស័យនៃអាសវៈទាំងឡាយ ។ ភិក្ខុនោះដឹងច្បាស់តាមពិតថា នេះជាទុក្ខ ដឹងច្បាស់តាមពិត នេះជាហេតុនាំឲ្យកើតទុក្ខ ដឹងច្បាស់តាមពិតថា នេះជា ឧបាយដើម្បីរលត់ទុក្ខ ដឹងច្បាស់តាមពិតថា នេះជាផ្លូវសម្រាប់ដើរទៅកាន់ទីរលត់ទុក្ខ ដឹងច្បាស់តាមពិតថា នេះជាអាសវៈ ដឹងច្បាស់តាមពិតថា នេះជាហេតុនាំឲ្យកើត អាសវៈ ដឹងច្បាស់តាមពិតថា នេះជាឧបាយដើម្បីរលត់អាសវៈ ដឹងច្បាស់តាមពិតថា នេះជាផ្លូវសម្រាប់ដើរទៅកាន់ឧបាយដើម្បីរលត់អាសវៈ ។ កាលភិក្ខុនោះដឹងយ៉ាងនេះ​ឃើញយ៉ាងនេះហើយ ចិត្តក៏ផុតស្រឡះចាកកាមាសវៈផង ចិត្តក៏ផុតស្រឡះចាក ភវាសវៈផង ចិត្តក៏ផុតស្រឡះចាកអវិជ្ជាសវៈផង កាលបើចិត្តផុតស្រឡះហើយ ញាណ ក៏កើតឡើងថា ចិត្តរបស់អាត្មាអញផុតស្រឡះហើយ ដឹងច្បាស់ថា កំណើតអស់ហើយ មគ្គព្រហ្មចរិយៈ អាត្មាអញបានប្រព្រឹត្តហើយ សោឡសកិច្ច អាត្មាអញក៏បានធ្វើស្រេច ហើយ កិច្ចដ៏ទៃប្រព្រឹត្តទៅដើម្បីសោឡសកិច្ចនេះទៀត មិនមានឡើយ ។ ម្នាលភិក្ខុ ទាំងឡាយ ដូចជាអន្លង់ទឹកលើកំពូលភ្នំ ដែលថ្លាស្អាត ឥតមានកករល្អក់ បុរសម្នាក់មាន ចក្ខុ​ឈរទៀបឆ្នេរ គប្បីមើលឃើញនូវខ្យងនិងគ្រំខ្លះ ដុំក្រួសនិងដុំថ្មខ្លះ នូវហ្វូងត្រីដែល កំពុងសំកាំងខ្លះ ហែលទៅមកខ្លះ ក្នុងអន្លង់ទឹកនោះ ។ បុរសនោះក៏មានសេចកី្តត្រិះរិះ យ៉ាងនេះថា អន្លង់ទឹកនេះឯងថ្លាស្អាត ឥតមានកករល្អក់ ខ្យងនិងគ្រំទាំងនេះកី្ត ដុំក្រួស និងដុំថ្មទាំងនេះកី្ត ហ្វូងត្រីទាំងនេះកំពុងសំកាំងខ្លះ ហែលទៅមកខ្លះកី្ត ក្នុងអន្លង់ទឹកនោះ យ៉ាងណាមិញ ម្នាលភិក្ខុទាំងឡាយ ភិក្ខុដឹងច្បាស់តាមពិតថា នេះជាទុក្ខ ។បេ។ ដឹង ច្បាស់ថា កិច្ចដទៃប្រព្រឹត្តទៅដើម្បីសោឡសកិច្ចនេះ ទៅទៀតមិនមាន ក៏យ៉ាងនោះដែរ ។</p>
        <p><a class='ref km' id='km១១៨' href='#km១១៨'>១១៨</a>ម្នាលភិក្ខុទាំងឡាយ ភិក្ខុនេះតថាគតហៅថា សមណៈក៏បាន ថាព្រាហ្មណ៍ ក៏បាន ថានហាតកៈក៏បាន ថាវេទគូក៏បាន ថាសោត្តិយៈក៏បាន ថាអរិយៈក៏បាន ថាអរហន្តក៏ បាន ។ ម្នាលភិក្ខុទាំងឡាយ ភិក្ខុដែលឈ្មោះថាសមណៈ តើដូចម្តេច ។ អកុសលធម៌ ទាំងឡាយដ៏លាមក ប្រកបដោយសេចកី្តសៅហ្មង ធ្វើសត្វឲ្យកើតក្នុងភពថី្មទៀតជា ធម៌ប្រកបដោយសេចកី្តក្រវល់ក្រវាយ មានទុក្ខជាវិបាក ប្រកបដោយជាតិ ជរា មរណៈ ប្រព្រឹត្តទៅក្នុងខាងមុខ ភិក្ខុនោះបានរម្ងាប់ហើយ ម្នាលភិក្ខុទាំងឡាយ ភិក្ខុឈ្មោះថា សមណៈ ដោយប្រការដូច្នេះឯង ។ ម្នាលភិក្ខុទាំងឡាយ ភិក្ខុដែលឈ្មោះថា ព្រាហ្មណ៍ តើដោយប្រការដូចម្តេច ។ អកុសលទាំងឡាយដ៏លាមក ប្រកបដោយសេចកី្តសៅហ្មង ធ្វើសត្វឲ្យកើតក្នុងភពថី្មទៀត ជាធម៌ប្រកបដោយសេចកី្តក្រវល់ក្រវាយ មានទុក្ខ​ជាវិបាក ប្រកបដោយជាតិ ជរា មរណៈ ប្រព្រឹត្តទៅក្នុងខាងមុខ ភិក្ខុនោះបានបន្សាត់​ចោលហើយ ម្នាលភិក្ខុទាំងឡាយ ភិក្ខុឈ្មោះថា ព្រាហ្មណ៍ ដោយប្រការដូច្នេះឯង ។ ម្នាលភិក្ខុទាំងឡាយ ភិក្ខុដែលឈ្មោះថា នហាតកៈ តើដោយប្រការដូចម្តេច ។ អកុសល ទាំងឡាយដ៏លាមក ប្រកបដោយសេចកី្តសៅហ្មង ធ្វើសត្វឲ្យកើតក្នុងភពថី្មទៀត ជាធម៌ប្រព្រឹត្តមួយអន្លើដោយសេចកី្តក្រវល់ក្រវាយ មានទុក្ខជាវិបាក ប្រកបដោយជាតិ ជរា មរណៈ ប្រព្រឹត្តទៅក្នុងខាងមុខ ភិក្ខុនោះបានជម្រះចេញហើយ ម្នាលភិក្ខុទាំងឡាយ ភិក្ខុឈ្មោះថា នហាតកៈ ដោយប្រការដូច្នេះឯង ។ ម្នាលភិក្ខុទាំងឡាយ ភិក្ខុដែល​ឈ្មោះថា វេទគូ តើដោយប្រការដូចម្តេច ។ អកុសលទាំងឡាយដ៏លាមក ប្រកបដោយ​សេចកី្តសៅហ្មង ធ្វើសត្វឲ្យកើតក្នុងភពថី្មទៀត ជាធម៌ប្រព្រឹត្តមួយអន្លើ ដោយសេចកី្ត​ក្រវល់ក្រវាយ មានទុក្ខជាវិបាក ប្រកបដោយជាតិ ជរា មរណៈ ប្រព្រឹត្តទៅក្នុងខាងមុខ ភិក្ខុនោះបានដឹងច្បាស់ហើយ ម្នាលភិក្ខុទាំងឡាយ ភិក្ខុដែលឈ្មោះថា វេទគូ ដោយ​ប្រការដូច្នេះឯង ។ ម្នាលភិក្ខុទាំងឡាយ ភិក្ខុដែលឈ្មោះថា សោត្តិយៈ តើដោយប្រការ ដូចម្តេច ។ អកុសលធម៌ទាំងឡាយដ៏លាមក ប្រកបដោយសេចកី្តសៅហ្មង ធ្វើសត្វ ឲ្យកើត​ក្នុងភពថី្មទៀត ជាធម៌ប្រព្រឹត្តទៅមួយអន្លើ ដោយសេចកី្តក្រវល់ក្រវាយ មាន ទុក្ខជា វិបាក ប្រកបដោយជាតិ ជរា មរណៈ ប្រព្រឹត្តទៅក្នុងខាងមុខ ភិក្ខុនោះមិនបាន ទទឹកហើយ ( ដោយចិត្ត​ ) ម្នាលភិក្ខុទាំងឡាយ ភិក្ខុឈ្មោះថាសោតិ្តយៈ ដោយប្រការ ដូច្នេះឯង ។ ម្នាលភិក្ខុទាំងឡាយ ភិក្ខុដែលឈ្មោះថាអរិយៈ តើដោយប្រការដូចម្តេច ។ អកុសល ទាំងឡាយដ៏លាមក ប្រកបដោយសេចកី្តសៅហ្មង ធ្វើសត្វឲ្យកើតក្នុងភព ថី្មទៀត ជាធម៌ប្រព្រឹត្តទៅមួយអន្លើ ដោយសេចកី្តក្រវល់ក្រវាយ មានទុក្ខជាវិបាក ប្រកបដោយជាតិ ជរា មរណៈ ប្រព្រឹត្តទៅក្នុងខាងមុខ ជាកិលេសឆ្ងាយអំពីភិក្ខុនោះ ម្នាលភិក្ខុទាំងឡាយ ភិក្ខុឈ្មោះថា អរិយៈ ដោយប្រការដូច្នេះឯង ។ ម្នាលភិក្ខុទាំងឡាយ ភិក្ខុដែលឈ្មោះថា អរហន្ត តើដោយប្រការដូចម្តេច ។ អកុសលធម៌ទាំងឡាយដ៏លាមក ប្រកបដោយសេចកី្តសៅហ្មង ធ្វើសត្វឲ្យកើតក្នុងភពថី្មទៀត ជាធម៌ប្រព្រឹត្តទៅ មួយអន្លើ ដោយសេចកី្តក្រវល់ក្រវាយ មានទុក្ខជាវិបាក ប្រកបដោយជាតិ ជរា មរណៈ ប្រព្រឹត្តទៅក្នុងខាងមុខ ជាកិលេសឆ្ងាយអំពីភិក្ខុនោះ ម្នាលភិក្ខុទាំងឡាយ ភិក្ខុដែល ឈ្មោះថា អរហន្ត ដោយប្រការ​ដូច្នេះឯង ។ លុះព្រះមានព្រះភាគ បានត្រាស់ ភាសិត នេះចប់ហើយ ភិក្ខុទាំងនោះ ក៏មានសេចកី្តពេញចិត្ត ត្រេកអរហើយ ចំពោះភាសិត របស់ព្រះមានព្រះភាគ ។</p>
        <p>ចប់ មហាអស្សបុរសូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>