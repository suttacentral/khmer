<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn49' lang='km'>
        <header>
            <ul>
            </ul>
            <h1>ព្រហ្មនិមន្តនិកសូត្រ ទី ៩</h1>
        </header>
        <p><a class='ref km' id='km191' href='#km191'>១៩១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់គង់នៅ ក្នុងវត្តជេតពន របស់អនាថបិណិ្ឌកសេដី្ឋ ទៀបក្រុងសាវត្ថី ។ ក្នុងទីនោះឯង ព្រះមានព្រះភាគទ្រង់ត្រាស់នឹងភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំងនោះ បានទទួលស្តាប់ព្រះពុទ្ធដីកានៃព្រះមានព្រះភាគថា បពិត្រព្រះអង្គដ៏ចម្រើន ។</p>
        <p><a class='ref km' id='km192' href='#km192'>១៩២</a>ព្រះមានព្រះភាគ បានត្រាស់ភាសិតនេះថា ម្នាលភិក្ខុទាំងឡាយ សម័យមួយ តថាគតនៅក្នុងសុភគវ័ននេះ ទៀបគល់សាលរាជព្រឹក្ស នាដែនឧក្កដ្ឋា ។ ម្នាលភិក្ខុទាំងឡាយ សម័យនោះឯង ទិដិ្ឋអាក្រក់មានសភាពយ៉ាងនេះ​ កើតឡើងដល់ ព្រហ្មឈ្មោះពកៈថា ឋានព្រហ្មនេះជារបស់ទៀង ជារបស់ឋិតថេរ ជារបស់មាននៅគ្រប់ កាលជា របស់មិនធ្លុះធ្លាយ ជារបស់មិនឃ្លៀងឃ្លាត ព្រោះថាឋានព្រហ្មនេះ មិនកើត មិនចាស់ មិនស្លាប់ មិនច្យុត មិនកើតឡើង ឯឋានដទៃជាទីរលាស់ចេញចាក់ទុក្ខ ឲ្យ ក្រៃលែងជាង ឋានព្រហ្មនេះ មិនមានឡើយ ។ ម្នាលភិក្ខុទាំងឡាយ គ្រានោះ តថាគត បានដឹងនូវសេចកី្តត្រិះរិះ ក្នុងចិត្តពួកព្រហ្ម ដោយចិត្តរបស់តថាគត ហើយក៏បាត់អំពី​សុភគវ័នទៀបគល់សាលរាជព្រឹក្សក្នុងក្រុងឧក្កដ្ឋា ទៅប្រាកដក្នុងព្រហ្មលោកនោះ ដូចជាបុរសមានកម្លាំង លាដៃដែលបត់ចូល ឬបត់ដៃដែលលាចេញដូច្នោះឯង ។ ម្នាលភិក្ខុទាំងឡាយ ពួកព្រហ្ម បានឃើញតថាគតកំពុងមកអំពីចម្ងាយ លុះឃើញហើយ ទើបក្រាបបង្គំទូលតថាគត យ៉ាងនេះថា បពិត្រព្រះអង្គ អ្នកនិទ៌ុក្ខ សូមព្រះអង្គទ្រង់ស្តេច ចូលមក បពិត្រព្រះអង្គអ្នកនិទ៌ុក្ខ ដំណើរដែលព្រះអង្គសេ្តចមកនេះ ប្រពៃហើយ បពិត្រ ព្រះអង្គអ្នកនិទ៌ុក្ខ ព្រះអង្គខាន ធ្វើដំណើរនិមន្តមកទីនេះ អស់កាលជាយូរអង្វែងណាស់ ហើយ បពិត្រព្រះអង្គអ្នកនិទ៌ុក្ខ ធម្មតាឋានព្រហ្មនេះ ជាទីទៀង​ ជាទីឋិតថេរមាននៅ សព្វកាល មិនធ្លុះធ្លាយ មិនឃ្លៀងឃ្លាត ព្រោះថាឋានព្រហ្មនេះ រមែងមិនកើត មិនចាស់ មិនស្លាប់ មិនច្យុត មិនកើតឡើងទៀតទេ ឯឋានដទៃ ជាទីរលាស់ខ្លួនចេញចាកទុក្ខ ឲ្យក្រៃលែងជាងស្ថានព្រហ្មនេះមិនមានឡើយ ។ ម្នាលភិក្ខុទាំងឡាយ កាលពកព្រហ្ម ពោលយ៉ាងនេះហើយ តថាគតបានពោលនឹងពកព្រហ្មយ៉ាងនេះថា អើហ្ន៎ ពកព្រហ្មប្រកប ដោយអវិជ្ជាទេតើ អើហ្ន៎ ពកព្រហ្មប្រកបដោយអវិជ្ជាទេតើ បានជាពោលនូវរបស់ ដែលមិនទៀងទាត់ថាជារបស់​ទៀងទាត់វិញ ពោលរបស់ដែលមិនឋិតថេរ ថាជារបស់ ឋិតថេរវិញ ពោលរបស់គ្មាននៅ​គ្រប់កាល ថាជារបស់មាននៅគ្រប់កាលវិញ ពោល របស់ដែលមិនធ្លុះធ្លាយ ថាជារបស់ធ្លុះធ្លាយវិញ ពោលថារបស់ដែល ឃ្លៀងឃ្លាតថា ជារបស់មិនឃ្លៀងឃ្លាតវិញ មួយទៀត ពកព្រហ្មពោលចំពោះឋានព្រហ្មដែលនៅកើត នៅចាស់ នៅស្លាប់ នៅច្យុត នៅកើត​ទៀតថា ឋានព្រហ្មនេះមិនកើត មិនចាស់ មិនស្លាប់ មិនច្យុត​ មិនកើតវិញ ឯឋានដទៃ ជាទីរលាស់ខ្លួនចេញចាកទុក្ខ ឲ្យក្រៃលែងជាង ឋានព្រហ្ម នេះមិនមានឡើយ ។</p>
        <p><a class='ref km' id='km193' href='#km193'>១៩៣</a>ម្នាលភិក្ខុទាំងឡាយ លំដាប់នោះ មារមានចិត្តបាបចូលជ្រែក ព្រហ្មមួយរូបឈ្មោះបារិសជ្ជៈ ហើយពោលពាក្យនេះនឹងតថាគតថា ម្នាលភិក្ខុ ភិក្ខុកុំ បណ្តេញព្រហ្មនេះឡើយ ភិក្ខុកុំបណ្តេញព្រហ្មនេះឡើយ ម្នាលភិក្ខុ ព្រោះព្រហ្មនេះជា មហាព្រហ្ម ជាច្បង ឥតមានអ្នកដទៃគ្របសង្កត់បាន ជាអ្នកឃើញ​ ហេតុពិត ជាអ្នកធ្វើ ជនទាំងអស់ឲ្យលុះក្នុងអំណាចខ្លួនបាន ជាឥស្សរៈក្នុង លោក ជាអ្នកសាងលោក និមិត្ត លោក ជាអ្នកប្រសើរ ជាអ្នកចាត់ចែងលោក ជាអ្នកស្ទាត់ជំនាញ ជាបិតារបស់ពួកសត្វ ដែលកើតហើយ និងសត្វដែលនៅក្នុងគភ៌ ។ ម្នាលភិក្ខុ ក្នុងកាលមុនអំពីខ្លួនលោក មានពួកសមណព្រាហ្មណ៍ក្នុងលោកជាអ្នកតិះដៀលផែនដី ខ្ពើមផែនដី តិះដៀលទឹក ខ្ពើមទឹក តិះដៀលភ្លើង ខ្ពើមភ្លើង តិះដៀលខ្យល់ ខ្ពើមខ្យល់ តិះដៀលពួកសត្វ ខ្ពើមពួកសត្វ តិះដៀលទេវតា ខ្ពើមទេវតា តិះដៀលបជាបតិទេវរាជ ខ្ពើមបជាបតិ-ទេវរាជ តិះដៀលព្រហ្ម ខ្ពើមព្រហ្មពួកសណព្រាហ្មណ៍ទាំងនោះ លុះទំលាយកាយផ្តាច់ បង់ជីវិតទៅ ក៏កើតក្នុងពួកដ៏ថោកទាប គឺអបាយភូមិ ៤ ។ ម្នាលភិក្ខុ មួយវិញទៀត ក្នុងកាលមុនអំពីខ្លួនលោក មានពួកសមណព្រាហ្មណ៍ជាអ្នកសរសើរផែនដី ត្រេកអរ ផែនដី សរសើរទឹក ត្រេកអរទឹក សរសើរភ្លើង ត្រេកអរភ្លើង សរសើរខ្យល់ ត្រេកអរ ខ្យល់ សរសើរពួកសត្វ ត្រេកអរពួកសត្វ សរសើរទេវតា ត្រេកអរទេវតា សរសើរ បជាបតិទេវរាជ ត្រេកអរបជាបតិទេវរាជ សរសើរព្រហ្ម ត្រេកអរព្រហ្ម ពួកសមណ-ព្រាហ្មណ៍ទាំងនោះ លុះទំលាយកាយផ្តាច់បង់ជីវិតទៅ ក៏កើត ក្នុងពួកដ៏សរសើរ គឺព្រហ្មលោក ។ ម្នាលភិក្ខុ ព្រោះហេតុនោះ ខ្ញុំសូមនិយាយនឹងលោកយ៉ាងនេះ បពិត្រ លោកអ្នកនិទ៌ុក្ខ ខ្ញុំសូមដាស់តឿនលោក ចូរលោកធ្វើតាមពាក្យព្រហ្ម ដែលបាននិយាយ ហើយដល់លោក លោកកុំកន្លងពាក្យរបស់ព្រហ្មឡើយ ម្នាលភិក្ខុ ប្រសិនបើលោកកន្លង ពាក្យរបស់ព្រហ្មហើយ ។ ដូចជាបុរសយកដម្បងវាយបណ្តេញសិរីដែលកំពុងមកដល់ យ៉ាងណា ម្នាលភិក្ខុ ពុំនោះសោត ដូចជាបុរសដែលធ្លាក់ក្នុងអណ្តូងធំជ្រៅ មិនអាចនឹង ចាប់ផែនដីដោយដៃនឹងជើងទាំងឡាយបាន យ៉ាងណា ម្នាលភិក្ខុ សេចកី្តឧបមេយ្យនេះ នឹងមានដល់លោក ក៏យ៉ាងនោះដែរ ។ បពិត្រលោកអ្នកនិទ៌ុក្ខ ខ្ញុំសូមដាស់តឿនលោក ចូរលោកធ្វើ តាមពាក្យព្រហ្ម ដែលបាននិយាយហើយដល់លោក លោកកុំកន្លងពាក្យ របស់ ព្រហ្មឡើយ ម្នាលភិក្ខុ ក្រែងលោកឃើញព្រហ្មបរិស័ទកំពុងប្រជុំគ្នាដែរឬទេ ។ ម្នាលភិក្ខុទាំងឡាយ មារមានចិត្តបាបបានបង្អោនតថាគតឲ្យដូចជាព្រហ្មបរិស័ទដោយ ប្រការដូច្នេះឯង ។ ម្នាលភិក្ខុទាំងឡាយ កាលមារនិយាយយ៉ាងនេះហើយ តថាគតបាន ពោលនឹងមារមានចិត្តបាបយ៉ាងនេះវិញថា ម្នាលមារមានចិត្តបាប តថាគតស្គាល់អ្នក ច្បាស់ហើយ អ្នកកុំមើលងាយថា ឥតមានអ្នកណាមួយស្គាល់អញដូច្នេះឡើយ ម្នាល មារមានចិត្តបាប អ្នកនឹងហើយជាមារ ម្នាលមារមានចិត្តបាប ព្រហ្មណាក៏ដោយ ព្រហ្ម បរិស័ទណាក៏ដោយ ព្រហ្មបារិសជ្ជា ណាក៏ដោយ អ្នកទាំងអស់នោះ សុទ្ធតែលុះក្នុង កណ្តាប់ដៃរបស់អ្នក អ្នកទាំងអស់នោះ សុទ្ធតែលុះក្នុងអំណាច របស់អ្នក ម្នាលមារមាន ចិត្តបាប ព្រោះហេតុនោះ បានជាអ្នកមានសេចកី្តត្រិះ រិះយ៉ាងនេះថា ព្រះសមណគោតម គប្បីលុះក្នុងកណ្តាប់ដៃរបស់អញ ព្រះសមណគោតម គប្បីលុះក្នុងអំណាចរបស់អញ ម្នាលមារមានចិត្តបាប ឯតថាគតមិនលុះក្នុងកណ្តាប់ដៃរបស់អ្នកទេ មិនលុះក្នុងអំណាច របស់អ្នកទេ ។</p>
        <p><a class='ref km' id='km194' href='#km194'>១៩៤</a>ម្នាលភិក្ខុទាំងឡាយ កាលតថាគត ពោលយ៉ាងនេះហើយ ពកព្រហ្ម បានពោលនូវពាក្យនេះថា បពិត្រព្រះអង្គ អ្នកនិទ៌ុក្ខ ខ្ញុំព្រះអង្គពោលរបស់ ដែលទៀង ថាជារបស់ទៀងពិត ពោលរបស់ដែលឋិតថេរ ថាជារបស់ឋិតថេរពិត ពោលរបស់ ដែលមាននៅសព្វកាល ថាជារបស់នៅមានសព្វកាលពិត ពោលដែលដាច់ធ្លុះធ្លាយ ថាជារបស់ដាច់ធ្លុះធ្លាយពិត ពោលរបស់ដែលមិនឃ្លៀងឃ្លាត ថាជារបស់មិនឃ្លៀង ឃ្លាតពិត ។ មួយវិញទៀត ទីណាមិនកើត មិនចាស់ មិនស្លាប់ មិនច្យុត មិនកើតឡើង ខ្ញុំព្រះអង្គពោលទីនោះឯង ថាទីនេះមិនកើតមិនចាស់ មិនស្លាប់ មិនច្យុត មិនកើតឡើង មួយវិញទៀត ឋានដទៃ ជាទីរលាស់ខ្លួនចេញចាកទុក្ខឲ្យក្រៃលែងមិនមាន បានជាខ្ញុំ ព្រះអង្គ ពោលថា ឋានដទៃ ជាទីរលាស់ខ្លួនចេញចាកទុក្ខឲ្យក្រៃលែងមិនមាន ។ ម្នាលភិក្ខុ កាលមុនខ្លួនអ្នកទៅទៀត មានពួកសមណព្រាហ្មណ៍ក្នុងលោក មានតបកម្ម ប្រហែលនឹងអាយុទាំងអស់របស់អ្នក ។ ពួកសមណព្រាហ្មណ៍នោះដឹងយ៉ាង នេះថា ឋានដទៃជាទី រលាស់ខ្លួនចេញចាកទុក្ខ តទៅទៀត មានឋានដទៃជាទី រលាស់ខ្លួនចេញ ចាក ទុក្ខតទៅទៀតមាន ថាឋានដទៃទីរលាស់ខ្លួនចេញចាក ទុក្ខតទៅទៀតមិនមានឋាន ដទៃជាទីរលាស់ ខ្លួនចេញចាកទុក្ខតទៅទៀតមិនមាន ។ ម្នាលភិក្ខុ ព្រោះហេតុនោះ បានជាខ្ញុំនិយាយ នឹងលោកយ៉ាងនេះ លោកមិនឃើញនូវឋានដទៃជាទីរលាស់ខ្លួនចេញ ចាកទុក្ខតទៅទៀត ទេ លោកជាអ្នកមានចំណែកនៃសេចកី្តលំបាក នឹងសេចកី្តចង្អៀត ចង្អល់តែមួយយ៉ាង ។ ម្នាលភិក្ខុ ប្រសិនបើលោកប្រកាន់ផែនដី ឈ្មោះថាដេកនៅក្បែរខ្ញុំ ឈ្មោះថាដេកត្រាំនៅ ក្នុងវត្ថុរបស់ខ្ញុំ ខ្ញុំនឹងធ្វើលោកតាមសេចកី្តប្រាថ្នារបស់ខ្ញុំ ឲ្យលោក ជាមនុស្សថោកទាបក៏ បាន ។ មួយវិញទៀត ប្រសិនបើលោកប្រកាន់ ទឹក ភ្លើង ខ្យល់ ពពួកសត្វ ទេវតា បជាបតិទេវរាជ ព្រហ្ម ឈ្មោះថាដេកនៅ ក្បែរខ្ញុំ ឈ្មោះថាដេកត្រាំក្នុង វត្ថុរបស់ខ្ញុំ ខ្ញុំនឹងធ្វើលោកតាមសេចកី្តប្រាថ្នារបស់ខ្ញុំ ឲ្យលោកជាមនុស្ស ថោកទាប ក៏បាន ។ ប្រសិនបើ តថាគតប្រកាន់ផែនដី ឈ្មោះថាដេកនៅក្បែរអ្នក ឈ្មោះថាដេក ត្រាំក្នុង វត្ថុរបស់អ្នក អ្នកគួរធ្វើតថាគតតាមសេចកី្តប្រាថ្នារបស់អ្នក ឲ្យតថាគតជា មនុស្សថោកទាបបានមែន ។ មួយវិញទៀត ប្រសិនបើតថាគតប្រកាន់ទឹក ភ្លើង ខ្យល់ ពួកសត្វ ពួកទេវតា បជាបតិទេវរាជព្រហ្ម ឈ្មោះថាដេកនៅក្បែរអ្នក ឈ្មោះថាដេកត្រាំ ក្នុងវត្ថុរបស់អ្នក អ្នកគួរនឹង ធ្វើតថាគតតាមសេចកី្តប្រាថ្នា ឲ្យតថាគតជាមនុស្ស ថោក ទាបបានមែន ។ ម្នាលព្រហ្ម ប៉ុនែ្តតថាគតស្លាប់គតិរបស់អ្នក ស្គាល់អានុភាពរបស់ អ្នកហើយថា ពួកព្រហ្មមានឫទ្ធិច្រើនយ៉ាងនេះ ពកព្រហ្មមានអានុភាពច្រើនយ៉ាងនេះ ពកព្រហ្មមានស័កិ្តយ៉ាងធំ យ៉ាងនេះ​។ ពកព្រហ្មទូលសួរថា បពិត្រព្រះអង្គអ្នកនិទ៌ុក្ខ ចុះព្រះអង្គស្គាល់គតិរបស់ខ្ញុំ ស្គាល់អានុភាពរបស់ខ្ញុំថា ពកព្រហ្មមានឫទិ្ធច្រើនយ៉ាង នេះ ពកព្រហ្មមានអនុ ភាពច្រើន យ៉ាងនេះ ពកព្រហ្ម មានស័កិ្តធំយ៉ាងនេះ តើដោយ ប្រការដូចម្តេច ។ ព្រះអង្គត្រាស់ថា ព្រះចន្ទនិងព្រះអាទិត្យទាំងឡាយដើរបំភ្លឺ ទិសទាំង ឡាយឲ្យភ្លឺបានត្រឹមណា លោកគឺ ចក្កវាឡទាំងមួយ ពាន់ក៏កំណត់ត្រឹមនោះ អំណាច របស់អ្នកប្រព្រឹត្តទៅបានតែត្រឹម ចក្កវាឡមួយពាន់នុ៎ះ មួយទៀត អ្នកស្គាល់ពួកសត្វ ថោកទាប នឹងពួកសត្វខ្ពង់ខ្ពស់ សត្វដែលប្រកបដោយរាគៈ នឹងសត្វដែលប្រាសចាករាគៈ ស្គាល់ចក្កវាឡនេះ ចក្រវាឡដទៃ ស្គាល់ដំណើរមក នឹងដំណើរទៅ របស់សត្វទាំង​​​ឡាយ ។ ម្នាលព្រហ្ម តថាគត ស្គាល់គតិ ស្គាល់អនុភាពរបស់អ្នកយ៉ាងនេះថា ពកព្រហ្មមានឫទិ្ធ ច្រើនយ៉ាងនេះ ពកព្រហ្មមានអានុភាពច្រើនយ៉ាងនេះ ពកព្រហ្មមានស័កិ្តធំយ៉ាងនេះ ។ ម្នាលព្រហ្ម នៅមានព្រហ្ម ៣ ពួកដទៃទៀត អ្នកមិនដឹង មិនឃើញព្រហ្មទាំង ៣ ពួកនោះទេ តថាគតទើបដឹង ទើបឃើញព្រហ្មទាំង ៣ ពួកនោះបាន ។ ម្នាលព្រហ្ម មានពួកព្រហ្មមួយ ឈ្មោះអាភស្សរៈ ។ ខ្លួនអ្នកច្យុតអំពីនោះ បានមកកើតក្នុងទីនេះ ស្មារតីរបស់អ្នកនោះ ក៏ភ្លេចបាត់ទៅ ដោយសារនៅក្នុងទីនេះយូរពេក ព្រោះហេតុនោះបានជាអ្នកមិនដឹង មិនឃើញអាស្សរព្រហ្មនោះ តថាគតទើបដឹង ទើបឃើញព្រហ្មនោះបាន ។ ម្នាលព្រហ្ម យ៉ាងនេះឯង តថាគតមិនមែនស្មើនឹងអ្នកទេ តថាគតដឹងច្បាស់ហើយ នឹងឲ្យថោកទាប ជាងអ្នកដូចម្តេច តថាគតត្រូវតែប្រសើរជាងអ្នក ដោយពិត ។ ម្នាលព្រហ្ម នៅមានពួក ព្រហ្មឈ្មោះសុភកិណ្ហៈ និងពួកព្រហ្ម ឈ្មោះវេហប្ផលៈ អ្នកមិនដឹង មិនឃើញពួកព្រហ្ម ទាំងនោះទេ តថាគតទើបដឹង ទើបឃើញពួកព្រហ្មនោះបាន ។ ម្នាលព្រហ្ម យ៉ាងនេះឯង តថាគតមិនមែនស្មើនឹងអ្នកទេ តថាគតដឹងហើយ នឹងឲ្យថោកទាបជាងអ្នកម្តេចបាន តថាគត ត្រូវតែប្រសើរជាងអ្នកដោយពិត ។ ម្នាលព្រហ្ម តថាគតដឹងច្បាស់នូវផែនដី ថា ជាផែនដីពិត ដឹងច្បាស់នូវព្រះនិព្វានដែលសត្វមិនធ្លាប់ដល់ដោយសភាពនៃផែនដីពិត បានជាតថាគតមិនប្រកាន់នូវផែនដី មិនប្រកាន់ក្នុងផែនដី មិនប្រកាន់អំពីផែនដី មិនប្រកាន់ ថាផែនដីរបស់តថាគត មិនប្រកាសផែនដី ។ ម្នាលព្រហ្ម កាលបើយ៉ាងនេះ តថាគតមិន មែនជាបុគ្គលស្មើនឹងអ្នកទេ តថាគតត្រាស់ដឹងហើយ នឹងឲ្យថោកទាបជាងអ្នកដូចម្តេច​បាន តថាគតត្រូវតែប្រសើរជាងអ្នក ដោយពិត ។ ម្នាលព្រហ្ម តថាគតដឹងច្បាស់នូវទឹក ។បេ។ ម្នាលព្រហ្ម តថាគតដឹងច្បាស់នូវភ្លើង... ម្នាលព្រហ្ម តថាគតដឹងច្បាស់នូវខ្យល់... ម្នាលព្រហ្ម តថាគតដឹងច្បាស់នូវពួកសត្វ... ម្នាលព្រហ្ម តថាគតដឹងច្បាស់នូវ ពួកទេវតា... ម្នាលព្រហ្ម តថាគតដឹងច្បាស់នូវបជាបតិទេវរាជ... ម្នាលព្រហ្ម តថាគតដឹង ច្បាស់នូវព្រហ្ម... ម្នាលព្រហ្ម តថាគតដឹងច្បាស់ នូវពួកព្រហ្មឈ្មោះងាភស្សរៈ... ម្នាលព្រហ្ម តថាគតដឹងច្បាស់នូវព្រហ្មឈ្មោះសុភកិណ្ហ... ម្នាលព្រហ្ម តថាគតដឹង ច្បាស់នូវព្រហ្មឈ្មោះវេហប្ផលៈ... ម្នាលព្រហ្ម តថាគតដឹងច្បាស់នូវព្រហ្មជាច្បងគេ... ម្នាលព្រហ្ម តថាគតដឹងច្បាស់នូវវត្ថុទាំងពួង ថាជាវត្ថុទាំងពួងពិត ដឹងច្បាស់នូវព្រះនិព្វាន ដែលសត្វមិនធ្លាប់ដល់ ដោយសភាពនៃវត្ថុទាំងពួង បានជាតថាគត មិនប្រកាន់វត្ថុ ទាំងពួង មិនប្រកាន់ក្នុងវត្ថុទាំងពួង មិនប្រកាន់អំពីវត្ថុទាំងពួង មិនប្រកាន់វត្ថុទាំងពួងថា​ជារបស់តថាគត មិនប្រកាសនូវវត្ថុទាំងពួង ។ ម្នាលព្រហ្ម កាលបើយ៉ាងនេះ តថាគត​មិនមែនស្មើនឹងអ្នកទេ តថាគតត្រាស់ដឹងហើយ នឹងឲ្យថោកទាបជាងអ្នក ដូចម្តេចបាន តថាគតត្រូវតែប្រសើរជាង អ្នកដោយពិត ។ បពិត្រព្រះអង្គអ្នកនិទ៌ុក្ខ បើព្រះអង្គ ដឹងនូវព្រះនិព្វានដែលសត្វ ដល់ដោយសភានៃវត្ថុទាំងពួងហើយ សូមកុំឲ្យពាក្យរបស់​ព្រះអង្គសោះសូន្យ ទទេឥតអំពើឡើយ ។ វិញ្ញាណឈ្មោះ​ អនិទស្សនៈ ឈ្មោះអនន្ត មានពន្លឺជាងធម្មជាតទាំងអស់ ដែលសត្វមិនធ្លាប់បានដល់ដោយសភាពនៃផែនដី មិន ធ្លាប់បានដល់ដោយសភាពនៃទឹក មិនធ្លាប់បានដល់ដោយសភាពនៃភ្លើង មិនធ្លាប់បាន ដល់ដោយសភាពនៃខ្យល់ មិនធ្លាប់បានដល់ ដោយសភាពជាពួកសត្វ មិនធ្លាប់បាន ដល់ដោយ សភាពជាទេវតា មិនធ្លាប់បានដល់ដោយសភាពជាបជាបតិទេវរាជ មិនធ្លាប់ បានដល់ដោយសភាពជាព្រហ្ម មិនធ្លាប់បានដល់ដោយសភាពជាអាភស្សរព្រហ្ម មិន ធ្លាប់បានដល់ដោយសភាពជាសុភកិណ្ហព្រហ្ម មិនធ្លាប់បានដល់ ដោយសភាពជា វេហប្ផលព្រហ្ម មិនធ្លាប់បានដល់ដោយសភាពនៃព្រហ្មជាច្បង មិនធ្លាប់បានដល់ដោយ សភាពនៃវត្ថុទាំងពួង ។ បពិត្រព្រះអង្គអ្នកនិទ៌ុក្ខ ណ្ហើយចុះ ខ្ញុំនឹងបំបាត់ខ្លួនអំពីព្រះអង្គ ឥឡូវនេះ ។ ម្នាលព្រហ្ម អើ បើអ្នកអាច ក៏ចូរបំបាត់ខ្លួន អំពីតថាគតឥឡូវនេះមើល ។ ម្នាលភិក្ខុទាំងឡាយ លំដាប់នោះឯង ពកព្រហ្មគិតថា អាត្មាអញនឹងបំបាត់ខ្លួនអំពី​សមណគោតម អាត្មាអញនឹងបំបាត់ខ្លួនអំពីព្រះសមណគោតម ហើយក៏មិនអាចនឹង បំបាត់ខ្លួនអំពីតថាគតបានឡើយ ។ ម្នាលភិក្ខុទាំងឡាយ កាលបើពកព្រហ្មពោលយ៉ាង នេះហើយ តថាគតក៏បានពោលនឹងពកព្រហ្មយ៉ាងនេះវិញថា ម្នាលព្រហ្ម បើដូច្នោះ តថាគតនឹងបំបាត់ខ្លួនអំពីអ្នកវិញ ។ បពិត្រព្រះអង្គអ្នកនិទ៌ុក្ខ បើព្រះអង្គអាច ក៏ចូរបំបាត់ ខ្លួនអំពីខ្ញុំ ទៅមើល ។ ម្នាលភិក្ខុទាំងឡាយ គ្រានោះឯងតថាគតនិមិត្ត នូវឥទ្ធាភិសង្ខារ មានសភាពដូច្នោះថា ព្រហ្មនិងព្រហ្មបរិស័ទ ព្រមទាំងព្រហ្មបារិសជ្ជា ឲ្យឮតែសំឡេង របស់តថាគតតែប៉ុណ្ណោះ តែមិនបានឃើញតថាគតឡើយ ។ កាលតថាគតបំបាត់ ខ្លួនទៅហើយ ក៏បានពោលនូវព្រះគាថានេះថា ៖ </p>
        <p>តថាគតឃើញភ័យក្នុងភពផង ឃើញនូវពួកសត្វ ដែលកំពុង ស្វែងរកនូវភពផង ហើយមិនបានពោលសរសើរគឺមិនស្វែង រកភពណាមួយ ទាំងមិនប្រកាន់នូវសេចកី្ត ត្រេកអរ ( ក្នុងភព ) ឡើយ ។</p>
        <p><a class='ref km' id='km195' href='#km195'>១៩៥</a>ម្នាលភិក្ខុទាំងឡាយ លំដាប់នោះឯង ព្រហ្មនិងព្រហ្មបរិស័ទ ព្រមទាំងព្រហ្មបារិសជ្ជា ក៏កើតសេចកី្តអស្ចារ្យ ក្នុងចិត្តថា អើ ហេតុនេះជាអស្ចារ្យ ណាស់ហ្ន៎ អើ ហេតុនេះមិនដែលមានទេហ្ន៎ ព្រះសមណគោតមពេញជាមានឫទ្ធិច្រើន ពេញជាមានអានុភាពច្រើនមែន មួយទៀត មុនអំពីកាលនេះ យើងទាំងឡាយមិនដែល បានឃើញ មិនដែលបានឮថា មានសមណៈឬព្រាហ្មណ៍ដទៃមានឫទិ្ធច្រើន មានអានុភាព ច្រើន ឲ្យដូចជាព្រះសមណគោតម ដែលចេញចាកសក្យត្រកូលមកបួសនេះឡើយ អើហ្ន៎ ព្រះសមណគោតមចេះផ្តិលផ្តាច់នូវភព ព្រមទាំងឫសគល់របស់ពួកសត្វ ដែល រីករាយក្នុងភព ត្រេកអរក្នុងភព ពេញចិត្តក្នុងភពបាន ។</p>
        <p><a class='ref km' id='km192' href='#km192'>១៩២</a>ម្នាលភិក្ខុទាំងឡាយ គ្រានោះ មារមានចិត្តបានចូរជ្រែកសរីរៈនៃព្រហ្មបារិសជ្ជាមួយរូប ហើយបានពោលនឹងតថាគតយ៉ាងនេះថា​ បពិត្រព្រះអង្គអ្នក និទ៌ុក្ខ ប្រសិនបើព្រះអង្គជ្រាបច្បាស់យ៉ាងនេះហើយ ប្រសិនបើត្រាស់ដឹង ( សច្ចៈ ) យ៉ាង នេះហើយ សូមព្រះអង្គកុំពន្យល់ពួកសាវ័ក កុំពន្យល់ពួកបព្វជិត កុំសម្តែងធម៌ដល់ ពួកសាវ័ក កុំសម្តែងធម៌ដល់ពួកបព្វជិតឡើយ កុំធ្វើសេចកី្តប្រាថ្នាក្នុងពួកសាវ័ក កុំធ្វើ សេចកី្តប្រាថ្នាក្នុងពួកបព្វជិតឡើយ ។ ម្នាលភិក្ខុ ក្នុងកាលមុនខ្លួនលោក ( ទៅទៀត ) មានពួកសមណព្រាហ្មណ៍ ជាអរហន្តសម្មាសម្ពុទ្ធ ជាអ្នកចេះដឹងក្នុងលោក ពួកសមណ-ព្រាហ្មណ៍ទាំងនោះ បានពន្យល់ពួកសាវ័កនិងពួកបព្វជិត បានសម្តែងធម៌ ដល់ពួក សាវ័កនិងពួកបព្វជិត បានធ្វើសេចកី្តប្រាថ្នា ក្នុងពួកសាវ័កនិងពួកបព្វជិត លុះពន្យល់ ពួកសាវ័កនិងពួកបព្វជិត សម្តែងធម៌ដល់ពួកសាវ័កនិងពួកបព្វជិត មានចិត្តប្រាថ្នា ក្នុងពួកសាវ័កនិងពួកបព្វជិតហើយ លុះទំលាយកាយ ផ្តាច់ជីវិតបាត់ទៅកើតក្នុង ពួកដ៏ថោកទាប​ ( គឺអបាយភូមិទាំង ៤ ) ។ ម្នាលភិក្ខុ មួយទៀត ក្នុងកាលមុនខ្លួនលោក ( ទៅទៀត ) មានសមណព្រាហ្មណ៍ ជាអរហន្តសម្មាសម្ពុទ្ធ ជាអ្នកចេះដឹងក្នុងលោក ពួកសមណព្រាហ្មណ៍ទាំងនោះមិនបានពន្យល់ពួកសាវ័ក មិនបានពន្យល់ពួកបព្វជិត មិនសម្តែងធម៌ពួកសាវ័ក មិនសម្តែងធម៌ដល់ពួកបព្វជិត មិនធ្វើសេចកី្តប្រាថ្នាក្នុង ពួកសាវ័ក មិនធ្វើសេចកី្តប្រាថ្នា ក្នុងពួកបព្វជិត ពួកសមណព្រាហ្មណ៍ទាំងនោះ លុះមិនបានពន្យល់ ពួកសាវ័ក មិនពន្យល់ពួកបព្វជិត មិនបានសម្តែងធម៌ដល់ ពួកសាវ័ក មិនបានសម្តែងធម៌ដល់ពួកបព្វជិត មិនមានចិត្តប្រាថ្នាក្នុងពួកសាវ័ក មិនមានចិត្តប្រាថ្នា ក្នុងពួកបព្វជិតហើយ លុះទំលាយកាយ ផ្តាច់បង់ជីវិត ក៏បានមកកើតក្នុងទីដ៏ខ្ពង់ខ្ពស់ ( ព្រហ្មលោក ) ។ ម្នាលភិក្ខុ ព្រោះហេតុនោះបានជាខ្ញុំនិយាយនឹងលោក យ៉ាងនេះថា ម្នាលអ្នកនិទ៌ុក្ខ ខ្ញុំ សូមរំលឹក កុំឲ្យលោកមានសេចកី្តខ្វល់ខ្វាយពេក សូមប្រកបរឿយៗ នូវធម៌ជាគ្រឿងនៅជាសុខ ក្នុងបច្ចុប្បន្នចុះ ព្រោះថាការដែលមិន សម្តែង ( ធម៌ ) ប្រាប់ ជនដទៃ ជាការប្រពៃ ម្នាលអ្នកនិទ៌ុក្ខ សូមលោកកុំទូន្មានអ្នកដទៃឡើយ ។ ម្នាលភិក្ខុ ទាំងឡាយ កាលបើមារពោលយ៉ាង នេះហើយ ទើបតថាគតបាន ពោលពាក្យនេះនឹងមារ មានចិត្តបាបវិញថា ម្នាលមារមានចិត្តបាប តថាគតស្គាល់អ្នក ច្បាស់ហើយ អ្នកកុំមើល ងាយថា ឥតអ្នកមួយស្គាល់អាត្មាអញដូច្នេះឡើយ ម្នាលមារមានចិត្តបាប អ្នកនឹង ហើយជាមារ ម្នាលមារមានចិត្តបាប អ្នកជាអ្នកមិនអនុគ្រោះ​តថាគត​​​ដោយប្រយោជន៍ ទេ បាននិយាយយ៉ាងនេះ ម្នាលមារមានចិត្តបាប អ្នកអនុគ្រោះតថាគត ដោយអំពើឥត ប្រយោជន៍បានជានិយាយយ៉ាងនេះ​ ។ ម្នាលមារមានចិត្តបាប ព្រោះអ្នកមានសេចកី្ត ត្រិះរិះយ៉ាងនេះថា សមណគោតមសម្តែងធម៌ ដល់ពួកជនណា ពួកជននោះ នឹងកន្លង ផុតវិស័យរបស់អាត្មាអញ ។ ម្នាលមារមានចិត្តបាប ឯពួកសមណព្រាហ្មណ៍ទាំងនោះ មិនមែនជាសម្មាសម្ពុទ្ធទេ តែបេ្តជ្ញាថាយើងជាសម្មាសម្ពុទ្ធ ម្នាលមារមានចិត្តបាប តថាគតជាសម្មាសម្ពុទ្ធពិត ទើបប្តេជ្ញថាសម្មាសម្ពុទ្ធ ។ ម្នាលមារ មានចិត្តបាប ទោះបី តថាគតសម្តែងធម៌ដល់ពួកសាវ័កកី្ត ក៏នៅជាតថាគតដដែល ម្នាលមារ​មានចិត្តបាប ទោះបីតថាគតមិនសម្តែងធម៌ដល់ពួកសាវ័កកី្ត ក៏នៅ ជាតថាគត ដដែល ម្នាលមារ មានចិត្តបាប ទោះបីតថាគតពន្យល់ពួកសាវ័កកី្ត ក៏នៅជាតថាគតដដែល ម្នាលមារមាន ចិត្តបាប ទោះបីតថាគតមិនពន្យល់ពួកសាវ័កកី្ត ក៏នៅជាតថាគតដដែល ដំណើរនោះ ព្រោះហេតុអី្វ ម្នាលមារមានចិត្តបាប ព្រោះតថាគតបានលះបង់នូវអាសវៈដែលជា សង្កិលេសធម៌ ជាធម៌តាក់តែងភពថ្មី ប្រកបដោយសេចកី្តក្រវល់ក្រវាយ មានទុក្ខ ជាផល មានជាតិជរានិងមរណៈតទៅខាងមុខ បានទាំងផ្តាច់ផ្តិលឫសគល់អស់ហើយ បានធ្វើវត្ថុសម្រាប់ កើតទៀត ឲ្យអស់រលីងដូចជាដើមត្នោត ដែលគេគាល់ក្របែល រំលើងឲ្យលែង ដុះទៅទៀតហើយ បានធ្វើឲ្យលែងមានបែបភាពតទៅទៀតហើយ ឲ្យជា ធម៌ លែងមានកំណើតតទៅខាងមុខទៀតហើយ ម្នាលមារមានចិត្តបាប ដូចជាដើម ត្នោតដែលមានចុងកំបុតហើយ មិនគួរនឹងដុះឡើងវិញបាន យ៉ាងណា ម្នាលមារមានចិត្ត បាប តថាគតបានលះបង់នូវអាសវៈទាំងឡាយ ជាសង្កិលេស ជាធម៌តាក់តែងភពថី្ម ទៀត ប្រកបដោយសេចកី្តក្រវល់ក្រវាយ មានទុក្ខជាផល មានជាតិ ជរានឹងមរណៈតទៅ ខាងមុខ បានទាំងផ្តាច់ផ្តិលឫសគល់អស់ហើយ បានធ្វើវត្ថុសម្រាប់ កើតទៀតឲ្យអស់ រលីងដូចជាដើមត្នោត ដែលគេក្របែលគល់រំលើងឲ្យលែងដុះតទៅទៀតហើយ បាន ធ្វើឲ្យលែងមាន បែបភាពតទៅទៀតហើយ ឲ្យជាធម៌លែងមានកំណើតតទៅទៀត ហើយ ក៏យ៉ាងនោះដែរ ព្រោះការចរចារមិនកើតការនៃមារផង ព្រោះការនិមន្តចំពោះ នៃព្រហ្មផង ហេតុដូច្នោះបានជាវេយ្យាករណ៍នេះ មាននាមថា ព្រហ្មនិមន្តនិកៈ ដោយ ប្រការដូច្នេះឯង ។</p>
        <p>ចប់ ព្រហ្មនិមន្តនិកសូត្រ ទី ៩</p>
        <footer>
            <p>Copyright and other metadata goes here.</p>
        </footer>
    </article>
</body>
</html>