<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn105' lang='km'>
        <header>
            <ul>
            </ul>
            <h1>សុនក្ខត្តសូត្រ ទី៥</h1>
        </header>
        <p><a class='ref km' id='km៦៧' href='#km៦៧'>៦៧</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ស្តេច​គង់នៅក្នុងកូដាគារសាលា នាមហាវ័ន ជិតក្រុងវេសាលី ។ សម័យ​នោះ​​ឯង មានភិក្ខុច្រើនរូប ប្រកាសអរហត្តផលក្នុងសំណាក់​ព្រះមាន​ព្រះភាគ​ថា ខ្ញុំព្រះអង្គទាំងឡាយដឹងច្បាស់ថា ជាតិអស់ហើយ ព្រហ្មចរិយធម៌ ខ្ញុំព្រះអង្គ​ទាំង​ឡាយនៅចប់ហើយ កិច្ច​ដែលគួរធ្វើ ក៏ពួក​ខ្ញុំព្រះអង្គបានធ្វើស្រេចហើយ កិច្ច​ដទៃក្រៅពីនេះ មិនមានទៀតឡើយ ។</p>
        <p><a class='ref km' id='km៦៨' href='#km៦៨'>៦៨</a>សុនក្ខត្តលិច្ឆវិបុត្រ បានឮថា មានភិក្ខុច្រើនរូបបានប្រកាស​ព្រះ​អរហត្តផល ក្នុងសំណាក់ព្រះមានព្រះភាគ​ថា ខ្ញុំព្រះអង្គទាំងឡាយដឹង​ច្បាស់ថា ជាតិអស់ហើយ ព្រហ្មចរិយធម៌ ខ្ញុំព្រះអង្គទាំងឡាយនៅចប់ហើយ កិច្ចដែល​គួរ​ធ្វើ ក៏ពួកខ្ញុំព្រះអង្គបានធ្វើស្រេចហើយ កិច្ចដទៃក្រៅពីនេះ មិនមាន​ទៀតឡើយ ។ ទើបសុនក្ខត្តលិច្ឆវិបុត្រ ចូលទៅគាល់ព្រះមានព្រះ-ភាគ លុះចូល​ទៅដល់ហើយ ក៏ថ្វាយបង្គំព្រះមានព្រះភាគ រួចអង្គុយក្នុងទី​សមគួរ ។ លុះ​សុនក្ខត្តលិច្ឆវិបុត្រ អង្គុយក្នុងទីសមគួរហើយ បានក្រាបបង្គំ​ទូល​​នឹង​ព្រះមាន​ព្រះភាគយ៉ាងនេះថា បពិត្រព្រះអង្គដ៏ចម្រើន ខ្ញុំ​ព្រះអង្គ​បាន​ឮដូច្នេះថា មានភិក្ខុ​ច្រើនរូប ប្រកាស​ព្រះ​អរហត្តផល ក្នុងសំណាក់​ព្រះមាន​​ព្រះភាគថា ខ្ញុំព្រះអង្គ​ទាំងឡាយដឹងច្បាស់ថា ជាតិអស់ហើយ ព្រហ្មចរិយធម៌ ខ្ញុំព្រះអង្គទាំងឡាយនៅ​ចប់ហើយ កិច្ចដែលគួរ​ធ្វើ ក៏ពួក​ខ្ញុំ​ព្រះអង្គបានធ្វើស្រេចហើយ កិច្ចដទៃក្រៅពី​នេះមិនមានទៀតឡើយ ភិក្ខុ​ទាំង​ឡាយណា បានប្រកាសអរហត្តផល ក្នុង​សំណាក់​ព្រះមានព្រះភាគថា ខ្ញុំព្រះអង្គទាំងឡាយដឹងច្បាស់ថា ជាតិអស់ហើយ ព្រហ្មចរិយធម៌ ខ្ញុំព្រះអង្គ​ទាំងឡាយនៅចប់ហើយ កិច្ចដែលគួរធ្វើ ក៏ពួក​ខ្ញុំព្រះអង្គ​បានធ្វើស្រេច​ហើយ កិច្ចដទៃក្រៅពីនេះ មិនមានទៀតឡើយ បពិត្រ​ព្រះអង្គដ៏ចម្រើន ភិក្ខុ​ទាំង​នោះ ​បាន​ប្រកាសអរហត្តផល ដោយប្រពៃមនពិត ឬ​ថា មានភិក្ខុ​ពួកខ្លះ​ ក្នុង​ទីនុ៎ះ​ បាន​ប្រកាសអរហត្តផល ដោយការស្មានដែរ ។</p>
        <p><a class='ref km' id='km៦៩' href='#km៦៩'>៦៩</a>ម្នាលសុនក្ខត្ត ពួកភិក្ខុ ដែលប្រកាសអរហត្តផល ក្នុងសំណាក់​តថាគតថា ខ្ញុំព្រះអង្គទាំងឡាយដឹងច្បាស់ថា ជាតិអស់ហើយ ព្រហ្មចរិយ​ធម៌ ខ្ញុំព្រះអង្គទាំងឡាយនៅចប់ហើយ កិច្ចដែលគួរធ្វើ ក៏ពួកខ្ញុំព្រះអង្គ​បាន​ធ្វើស្រេច​ហើយ កិច្ចដទៃក្រៅពីនេះមិនមានទៀតទេ នោះភិក្ខុខ្លះ​ក្នុង​ទីនុ៎ះ ប្រកាស​អរហត្តផល ដោយប្រពៃមែនក៏មាន ភិក្ខុពួកខ្លះក្នុងទីនុ៎ះ ប្រកាស​អរហត្តផលដោយ​ការស្មានក៏មាន ។ ម្នាលសុនក្ខត្ត បណ្តាភិក្ខុអម្បាលនោះ ភិក្ខុពួកណា ប្រកាស​អរហត្តផលដោយប្រពៃ ការប្រកាសនោះរបស់ភិក្ខុពួក​នោះ លើកទុកមួយអន្លើ​ចុះ ។ តែចំណែកខាងភិក្ខុពួកណា ប្រកាសអរហត្ត​ផល​​ដោយការស្មាន ម្នាល​សុនក្ខត្ត ក្នុងរឿងនេះ តថាគត មានសេចក្តីត្រិះរិះ​យ៉ាងនេះថា តថាគតនឹង​សម្តែងធម៌ ដល់ភិក្ខុពួកនោះ ។ ម្នាលសុនក្ខត្ត តថាគតមានសេចក្តីត្រិះរិះក្នុង​ហេតុនុ៎ះយ៉ាងនេះថា តថាគតនឹងសម្តែងធម៌​ដល់ភិក្ខុពួកនោះ ដោយឧបាយដូច​តទៅនេះ ។ កាលបើភិក្ខុពួកខ្លះ ជា​មោឃបុរសក្នុងទីនេះ តាក់តែងសម្រឹត​សម្រាំងនូវបញ្ហាចូលមកសួរតថាគត ម្នាលសុនក្ខត្ត ក្នុងរឿងនោះ តថាគត​មានសេចក្តីត្រិះរិះយ៉ាងនេះថា តថាគត​នឹង​សម្តែង​ធម៌ដល់ភិក្ខុទាំងនោះ ដោយ​ប្រការដទៃ (អំពីបញ្ហារបស់ភិក្ខុ ទាំងនោះ) ។ សុនក្ខត្តលិច្ឆវិបុត្រ ក្រាបបង្គំទូល​ថា បពិត្រព្រះមានព្រះភាគ កាលនេះជាកាលដែលព្រះមានព្រះភាគ គួរសម្តែង​ធម៌ហើយ បពិត្រ​ព្រះសុគត កាលនេះជាកាលដែលព្រះមានព្រះភាគ គួរសម្តែង​ធម៌ហើយ ពួកភិក្ខុបានស្តាប់ព្រះមានព្រះភាគហើយ នឹងចងចាំទុក ។ ម្នាល​សុនក្ខត្ត បើដូច្នោះ អ្នកចូរប្រុងស្តាប់ ចូរធ្វើទុកក្នុងចិត្តដោយប្រពៃចុះ តថាគត​នឹង​សម្តែង ។ សុនក្ខត្តលិច្ឆវិបុត្រ ទទួលព្រះពុទ្ធដីកា របស់ព្រះមាន​ព្រះភាគ​ថា ព្រះករុណា ព្រះអង្គ ។</p>
        <p><a class='ref km' id='km៧០' href='#km៧០'>៧០</a>ព្រះមានព្រះភាគ ទ្រង់ត្រាស់ដូច្នេះថា ម្នាលសុនក្ខត្ត កាមគុណ​នេះ​ ​មាន ៥ ប្រការ កាមគុណ ៥ ប្រការ តើដូចម្តេចខ្លះ កាមគុណ ៥ ប្រការនោះ គឺ រូប ដែលគួរដឹងច្បាស់ដោយចក្ខុ ជាទីប្រាថ្នា ជាទីត្រេកអរ ជាទីគាប់ចិត្ត មាន​សភាព​គួរស្រឡាញ់ ប្រកបដោយកាម គួរជាទីរីករាយ ១ សំឡេង ដែលគប្បី​ដឹងច្បាស់ ​ដោយសោត . . . ១ ក្លិន ដែលគប្បីដឹងច្បាស់ ដោយឃានៈ . . . ១ រស ដែលគប្បីដឹង​ច្បាស់ ដោយជីវ្ហា . . . ១ ផោដ្ឋព្វៈ ដែលគប្បីដឹងច្បាស់ ដោយកាយ ជាទីប្រាថ្នា ជាទីត្រេកអរ ជាទីគាប់ចិត្ត មានសភាពគួរស្រឡាញ់ ប្រកបដោយ​កាម គួរជាទីរីករាយ ១ ម្នាលសុនក្ខត្ត នេះឯង កាមគុណ ៥ ប្រការ ។</p>
        <p><a class='ref km' id='km៧១' href='#km៧១'>៧១</a>ម្នាលសុនក្ខត្ត មួយទៀត ហេតុដែលនាំឲ្យបុរសបុគ្គលពួកខ្លះ ក្នុង​លោកនេះ មានអធ្យាស្រ័យឱនទៅរកលោកាមិសៈ រមែងមាន ។ ម្នាល សុនក្ខត្ត ពាក្យសំដីរបស់ បុរសបុគ្គលដែលមានអធ្យាស្រ័យឱនទៅរក លោកាមិសៈ តែ​ហានិយាយឡើង រមែងប្រមៀលទៅរកកាមគុណផង បុរស បុគ្គលនោះតែង​ត្រិះរិះរឿយៗ ពិចារណារឿយៗ នូវហេតុដែលប្រព្រឹត្តទៅ​តាម​កាមគុណនោះផង តែងគប់រកនូវបុរសបែបនោះផង តែង​ដល់នូវ​សេចក្តី​គោរព ទៅរកបុរសបែប​នោះផង ចំណែកខាងពាក្យសំដី​ដែលគេ​និយាយ​ប្រកបដោយអានេញ្ជសមាបត្តិ បុរសបុគ្គលនោះ មិនចង់ស្តាប់ផង មិនផ្ចង់ត្រចៀកផង មិនតាំងចិត្តដើម្បីដឹង​ផង មិនគប់រកនូវបុរសបែបនោះ​ផង មិនដល់នូវសេចក្តីគោរព ទៅរកបុរសបែប​នោះផង ។ ម្នាលសុនក្ខត្ត ដូចជាបុរសចេញចាកអំពីស្រុក ឬនិគមរបស់ខ្លួន ដែលជាទីធ្លាប់នៅយូរ​ហើយ ។ បុរសនោះ កាលបើឃើញបុរសណាមួយ ដែលទើបនឹងចេញអំពី​ស្រុកឬនិគមនោះ ។ បុរសនោះ គប្បីសួរនូវភាពនៃ​ស្រុក​ឬនិគមនោះ ដែល​ជាដែនមានសេចក្តីក្សេមក្សាន្តផង ជាដែនមានភិក្ខាហារ​ដ៏​សម្បូណ៌ផង ជា​ដែនមិនមានអាពាធផង ចំពោះបុរសនោះ ។ បុរសនោះ គប្បី​និយាយ​ប្រាប់​នូវភាពនៃស្រុកឬនិគមនោះ ដែលជាដែនមានសេចក្តីក្សេមក្សាន្ត​ផង ជាដែន​មានភិក្ខាហារដ៏សម្បូណ៌ផង ជាដែនមិនមានអាពាធផង ដល់បុរស​នោះ ។ ម្នាលសុនក្ខត្ត អ្នកសម្គាល់​សេចក្តីនោះដូចម្តេច តើបុរសនោះ គប្បីស្តាប់​ពាក្យ​សំដីរបស់បុរសនោះ ផ្ចង់ត្រចៀក​ស្តាប់ តាំងចិត្តដើម្បីដឹង គប់រកនូវ​បុរស​​នោះផង ដល់នូវសេចក្តីគោរពទៅរកបុរស​នោះផង ដែរឬ ។ សុនក្ខត្ត-​លិច្ឆវិបុត្រ ក្រាបបង្គំទូលថា ព្រះករុណា ព្រះអង្គ ។ ព្រះអង្គត្រាស់ថា ម្នាល​សុនក្ខត្ត ហេតុដែលនាំឲ្យបុរសបុគ្គលពួកខ្លះ ក្នុងលោកនេះ មានអធ្យាស្រ័យ​ឱនទៅក្នុង​លោកាមិសៈ រមែងមាន ក៏មានឧបមេយ្យយ៉ាងនោះឯង ។ ម្នាល​សុនក្ខត្ត បុរស​បុគ្គល ដែលមានអធ្យាស្រ័យឱនទៅក្នុងលោកាមិសៈ តែហា​និយាយឡើង រមែងប្រមៀលទៅរកកាមគុណផង បុរសបុគ្គលនោះ តែង​ត្រិះរិះរឿយៗ ពិចារណារឿយៗ នូវហេតុដែលប្រព្រឹត្តទៅតាមកាមគុណ​នោះ​ផង តែងគប់រក នូវបុរសបែបនោះផង តែងដល់នូវសេចក្តីគោរព ទៅ​រក​បុរសបែបនោះផង ឯ​ពាក្យសំដីដែលគេនិយាយ ប្រកបដោយអានេញ្ជ-សមាបត្តិ បុរសបុគ្គលនោះ មិន​ចង់ស្តាប់ផង មិនផ្ចង់ត្រចៀកផង មិនតាំង​ចិត្ត ដើម្បីដឹងផង មិនគប់រកនូវបុរស​បែបនោះផង មិនដល់នូវសេចក្តី​គោរព​ទៅរកបុរសបែបនោះផង ។ បុរស​បុគ្គលនោះ បណ្ឌិតគប្បីដឹងថា ជាអ្នកមាន​អធ្យាស្រ័យឱនទៅក្នុងលោកាមិសៈ ដោយប្រការដូច្នេះ ។</p>
        <p><a class='ref km' id='km៧២' href='#km៧២'>៧២</a>ម្នាលសុនក្ខត្ត មួយទៀត ហេតុដែលនាំឲ្យបុរសបុគ្គលពួកខ្លះ ក្នុង​​លោកនេះ មានអធ្យាស្រ័យឱនទៅរកអានេញ្ជសមាបត្តិរមែងមាន ។ ម្នាល​​​​សុនក្ខត្ត ពាក្យសំដីរបស់បុគ្គលដែលមានអធ្យាស្រ័យឱនទៅរក​អា-នេញ្ជ​​សមា​បត្តិ តែហានិយាយឡើង រមែងប្រមៀលទៅរកអានេញ្ជសមាបតិ្ត​នោះ បុរស​បុគ្គលនោះរមែងត្រិះរិះរឿយៗ ពិចារណារឿយៗ នូវហេតុដែល​ប្រព្រឹត្តទៅតាម​អានេញ្ជសមាបត្តិនោះផង តែងគប់រកនូវបុរសនោះផង តែង​ដល់នូវសេចក្តី​គោរពទៅរកបុរសនោះផង ចំណែកខាងពាក្យ សំដីដែលគេ​និយាយ ប្រកប​ដោយលោកាមិសៈ បុរសបុគ្គលនោះ មិនចង់ស្តាប់ផង មិន​ផ្ចង់ត្រចៀកផង មិនតាំងចិត្តដើម្បីដឹងផង មិនគប់រកនូវបុរសបែបនោះផង មិនដល់នូវសេចក្តី​គោរពទៅរកបុរសបែបនោះផង ។ ម្នាលសុនក្ខត្ត ស្លឹក​ឈើទុំ មានពណ៌លឿង ជ្រុះចេញចាកទងហើយ មិនគួរដើម្បីនៅខៀវ​ខ្ចីទៀតបានឡើយ យ៉ាងណាមិញ ម្នាលសុនក្ខត្ត បុរសបុគ្គលដែល​មាន​អធ្យាស្រ័យឱនទៅរកអានេញ្ជសមាបត្តិ រមែងជ្រុះ ចាកការប្រកបក្នុងលោ-កាមិសៈ ក៏យ៉ាងនោះដែរ ។ បុរសបុគ្គលនោះ បណ្ឌិតគប្បីដឹងថា ជាអ្នក​មាន​អធ្យាស្រ័យឱនទៅរកអានេញ្ជសមាបត្តិ ប្រាស​ចាកការប្រកបក្នុងលោកា-មិសៈ​​ហើយ ដោយប្រការដូច្នេះ ។</p>
        <p><a class='ref km' id='km៧៣' href='#km៧៣'>៧៣</a>ម្នាលសុនក្ខត្ត មួយទៀត ហេតុដែលនាំឲ្យបុរសបុគ្គលពួកខ្លះ ក្នុង​លោកនេះ មានអធ្យាស្រ័យឱនទៅរកអាកិញ្ចញ្ញាយតនសមាបត្តិ រមែង​មាន ។ ម្នាលសុនក្ខត្ត សំដីរបស់បុគ្គលដែលមានអាធ្យាស្រ័យឱនទៅ​រក​អាកិញ្ចញ្ញា​យតនសមាបត្តិ តែហា​និយាយ តែងប្រមៀលទៅរក​អាកិញ្ចញ្ញា-យតន​សមាបត្តិ​នោះផង បុរសបុគ្គលនោះ តែងត្រិះរិះរឿយៗ ពិចារណា​រឿយៗ នូវហេតុដែល​ប្រព្រឹត្តទៅតាមអាកិញ្ចញ្ញាយតនសមាបត្តិនោះផង តែង​​គប់រកនូវបុរសបែប​នោះផង តែងដល់នូវសេចក្តីគោរព ទៅរកបុរស​បែប​នោះផង ចំណែកខាងពាក្យសំដី​ដែលគេនិយាយ ប្រកបដោយអានេញ្ជ-​សមាបត្តិ បុរសបុគ្គលនោះមិនចង់​ស្តាប់ផង មិនផ្ចង់ត្រចៀកផង មិនតាំងចិត្ត​ដើម្បី​ដឹងផង មិនគប់រកបុរសបែប​នោះផង មិនដល់នូវសេចក្តីគោរព ទៅរក​បុរសបែបនោះផង ។ ម្នាលសុនក្ខត្ត ដូចដុំថ្មក្រាស់ បែកចេញជាពីរភាគ មិនជាប់គ្នាវិញបាន យ៉ាងណាមិញ ម្នាល​សុនក្ខត្ត បុរសបុគ្គលដែលមាន​អាធ្យាស្រ័យឱនទៅរកអាកិញ្ចញ្ញាយតនសមា​បត្តិ រមែងបែកចេញអំពីការ​ប្រកបក្នុងអានេញ្ជសមាបត្តិ ក៏យ៉ាងនោះឯង ។ បុរសបុគ្គលនោះ បណ្ឌិត​គប្បី​ដឹងថា ជាអ្នកមានអធ្យាស្រ័យឱនទៅរក​អាកិញ្ចញ្ញាយតនសមាបត្តិ ប្រាសចាក់ការប្រកបក្នុងអានេញ្ជសមាបត្តិហើយ ដោយប្រការដូច្នេះ ។</p>
        <p><a class='ref km' id='km៧៤' href='#km៧៤'>៧៤</a>ម្នាលសុនក្ខត្ត ហេតុដែលនាំឲ្យបុរសបុគ្គលពួកខ្លះ ក្នុងលោក នេះ មានអធ្យាស្រ័យឱនទៅរកនេវសញ្ញានាសញ្ញាយតនសមាបត្តិ រមែង មាន ។ ម្នាលសុនក្ខត្ត បុរសបុគ្គលដែលមានអធ្យាស្រ័យឱនទៅរកនេវ-សញ្ញា​នា​សញ្ញាយតន​សមាបត្តិ តែហានិយាយឡើង តែងប្រមៀលទៅរក​នេវ​សញ្ញានា​សញ្ញាយតនសមាបត្តិនោះផង បុរសបុគ្គលនោះ តែងត្រិះរិះ​រឿយៗ ពិចារណារឿយៗ នូវហេតុដែលប្រព្រឹត្តទៅតាមនេវសញ្ញានា​សញ្ញា-​យតន​សមាបត្តិនោះផង តែង​គប់រកនូវបុរសបែបនោះផង តែងដល់នូវ សេចក្តី​គោរពទៅរកបុរសបែបនោះ​ផង ទោះបីសំដីដែលគេនិយាយ​ ប្រកប​ដោយអាកិញ្ចញ្ញាយតនសមាបត្តិ ក៏បុរស​បុគ្គលនោះ មិនចង់ស្តាប់ផង មិន​ផ្ចង់​ត្រចៀកផង មិនតំកល់ចិត្តដើម្បីដឹងផង មិនគប់រក នូវបុរសបែបនោះផង មិនដល់នូវសេចក្តីគោរពទៅរកបុរសបែបនោះ​ផង ។ ម្នាលសុនក្ខត្ត ប្រៀប​ដូច​បុរសបរិភាគរួចហើយ គប្បីចោលនូវភោជន​ជាទីគាប់ចិត្ត ។ ម្នាល​សុនក្ខត្ត អ្នកសម្គាល់សេចក្តីនោះដូម្តេច ម្នាលសុនក្ខត្ត បុរសនោះ តើគប្បី​មាន​​សេចក្តី​ប្រាថ្នាក្នុងភត្តនោះទៀតដែរឬទេ ។ បពិត្រព្រះ​អង្គដ៏ចម្រើន សេចក្តី​ប្រាថ្នាក្នុងភត្តរបស់បុគ្គលនោះមិនមានទេ ដំណើរនុ៎ះ ព្រោះ​ហេតុអ្វី បពិត្រព្រះអង្គដ៏ចម្រើន ព្រោះភត្តនោះ គេសន្មត់​ថាជា​របស់បដិកូល ។ ម្នាល​សុនក្ខត្ត បុរសបុគ្គល ដែលមានអធ្យាស្រ័យ​ឱន​ទៅ​រក​នេវសញ្ញានា-សញ្ញាយតនសមាបត្តិ រមែងខ្ជាក់ចោលនូវការប្រកបក្នុង​អាកិញ្ច​ញ្ញាយតន-​សមា​បត្តិ​នោះ ក៏មានឧបមេយ្យយ៉ាងនោះឯង ។ បុរស​បុគ្គលនោះ បណ្ឌិត​គប្បី​ដឹងថា ជាអ្នកមានអធ្យាស្រ័យ ឱនទៅរកនេវសញ្ញា​នាសញ្ញាយ​តន-សមាបត្តិ ប្រាស​ចាក​ការប្រកបដោយអាកិញ្ចញ្ញាយតនសមាបត្តិហើយ ដោយប្រការ​ដូច្នេះ ។</p>
        <p><a class='ref km' id='km៧៥' href='#km៧៥'>៧៥</a>ម្នាលសុនក្ខត្ត មួយទៀត ហេតុដែលនាំឲ្យបុរសបុគ្គល ពួកខ្លះ ក្នុង​​លោកនេះ មានអធ្យាស្រ័យឱនទៅរកព្រះនិព្វានដោយប្រពៃ​ រមែង​មាន ។ ម្នាល​សុនក្ខត្ត បុគ្គលដែលមានអធ្យាស្រ័យឱនទៅរកព្រះនិព្វាន​ដោយ​ប្រពៃ តែហា​និយាយឡើង តែងប្រមៀលទៅរកព្រះនិព្វាននោះផង បុរសបុគ្គលនោះរមែង​ត្រិះរិះរឿយៗ ពិចារណារឿយៗ នូវហេតុដែលប្រព្រឹត្ត​ទៅតាមព្រះនិព្វាននោះផង គប់រកនូវបុរសបែបនោះផង តែងដល់នូវ​សេចក្តី​គោរពទៅរកបុរសបែបនោះ​ផង ទោះបីសំដីដែលគេនិយាយប្រកបដោយ នេវសញ្ញានាសញ្ញាយតនសមាបត្តិ ក៏បុរសបុគ្គលនោះ មិនចង់ស្តាប់ផង មិនផ្ចង់ត្រចៀកផង មិនតំកល់ចិត្តដើម្បី​ដឹងផង មិនគប់រកនូវបុរសបែបនោះ​ផង មិនដល់នូវសេចក្តីគោរពទៅរកបុរស​បែបនេះផង ។ ម្នាលសុនក្ខត្ត ដើម​ត្នោតកំបុតចុង មិនគួរដើម្បីដុះលូតលាស់​ឡើងបាន យ៉ាងណាមិញ ម្នាល​សុនក្ខត្ត បុរសបុគ្គលដែលមានអធ្យាស្រ័យឱន​ទៅរកព្រះនិព្វានដោយប្រពៃ រមែងផ្តាច់ផ្តិលនូវការប្រកបក្នុងនេវសញ្ញានាសញ្ញា​យតនសមាបត្តិ ឲ្យអស់​រលីង​ដូចជាដើមត្នោត ដែលគេក្របែលគាស់រំលីងឲ្យ​លែងដុះតទៅទៀត​ហើយ បានធ្វើឲ្យលែងមានបែបភាពតទៅទៀតហើយ ឲ្យ​ជាធម៌លែងមាន​កំណើត តទៅមុខទៀតហើយ ក៏យ៉ាងនោះឯង ។ បុរសបុគ្គល​នោះ បណ្ឌិត​គប្បីដឹងថា ជាអ្នកមានអធ្យាស្រ័យឱនទៅរកព្រះនិព្វាន ដោយប្រពៃ ប្រាស​ចាក់ការប្រកបក្នុងនេវសញ្ញានាសញ្ញាយតនសមាបត្តិហើយ ដោយ​ប្រការ​ដូច្នេះ ។</p>
        <p><a class='ref km' id='km៧៦' href='#km៧៦'>៧៦</a>ម្នាលសុនក្ខត្ត​ ហេតុដែលនាំឲ្យភិក្ខុខ្លះ ​ក្នុងសាសនានេះ មាន​សេចក្ដី​​ត្រិះរិះ ​​​យ៉ាងនេះថា សរ​ ព្រះសមណៈ ត្រាស់ហើយថា ជាតណ្ហា​ ទោសជាពិសគឺ​អវិជ្ជា​​ តែងកម្រើកឡើង ដោយសារឆន្ទរាគនិងព្យាបាទ សរ គឺតណ្ហានោះ អាត្មា​អញបានលះបង់ហើយ ទោសជាពិសគឺអវិជ្ជា ក៏អាត្មា​អញ​បាននាំចេញហើយ​ដែរ អាត្មាអញមាន អធ្យាស្រ័យឱនទៅរកព្រះនិព្វាន ដោយប្រពៃហើយ សេចក្តី​ត្រិះរិះយ៉ាងនេះ ដូច្នេះជាដើម ជាសេចក្តីត្រិះរិះ​មាន​ប្រយោជន៍ ក៏រមែងមាន ។ តែភិក្ខុនោះ បែរជាប្រកបរឿយៗ នូវ​អារម្មណ៍​មិនជាទីសប្បាយ សម្រាប់អ្នក​ដែលមានអធ្យាស្រ័យឱនទៅរក​ព្រះនិព្វានដោយប្រពៃ ។ គឺ ប្រកបរឿយៗ នូវរូប​មិនជាទីសប្បាយ ដោយចក្ខុ ប្រកបរឿយៗ នូវសំឡេងមិនជាទីសប្បាយ ដោយ​សោតៈ ប្រកបរឿយៗ នូវក្លិនមិនជាទីសប្បាយ ដោយឃានៈ ប្រកបរឿយៗ នូវរសមិនជាទីសប្បាយ ដោយជីវ្ហា ប្រកបរឿយៗ នូវផោដ្ឋព្វៈមិនជាទីសប្បាយ​ដោយកាយ ប្រកប​រឿយៗ នូវធម៌មិនជាទីសប្បាយដោយចិត្ត ។ កាលភិក្ខុនោះ ប្រកបរឿយៗ នូវការឃើញរូបមិនជាទីសប្បាយដោយចក្ខុ ប្រកបរឿយៗ នូវ​សំឡេងមិន​ជាទីសប្បាយ ដោយសោតៈ ប្រកបរឿយៗ នូវក្លិនមិនជាទីសប្បាយ ​ដោយ ឃានៈ ប្រកបរឿយៗ នូវរសមិនជាទីសប្បាយ ដោយជីវ្ហា ប្រកបរឿយៗ នូវផោដ្ឋព្វៈមិនជាទីសប្បាយដោយកាយ ប្រកបរឿយៗ នូវធម្មារម្មណ៍មិន​ជាទី​សប្បាយដោយចិត្ត រាគៈក៏គ្របសង្កត់ចិត្ត ។ ភិក្ខុនោះ លុះត្រូវរាគៈ​គ្រប​សង្កត់​ចិត្តហើយ ក៏ដល់នូវមរណៈឬដល់នូវសេចក្តីទុក្ខស្ទើរតែមរណៈ ។ ម្នាល​សុនក្ខត្ត ដូចបុរសត្រូវសរ ​ដែលត្រាំដោយថ្នាំពិស ជ្រាបជោកជាំហើយ មិត្រអាមាត្រ ញាតិសាលោហិត របស់បុរសនោះ ក៏ឲ្យពេទ្យវះ ជាអ្នកស្ទាត់​ជំនាញរក្សា ។ ពេទ្យវះអ្នកស្ទាត់ជំនាញនោះ វះមុខដំបៅរបស់បុរសនោះ​ដោយគ្រឿងសាស្រ្តា លុះវះមុខដំបៅដោយគ្រឿងរួចហើយ ក៏រាវរក​សរ ដោយគ្រឿង​សម្រាប់រាវរក (ដង្កៀប) លុះរាវរកសរ ដោយគ្រឿងសម្រាប់​រាវរកហើយ ក៏ដកចេញនូវសរមានពិសជាទោស ដែលសេសសល់នៅ ក៏​ដឹង​ថា ពិសជា​ទោស​នោះ​ មិនមាននៅសេសសល់ទេ ។ ពេទ្យវះនោះនិយាយ​យ៉ាង​នេះថា នែ​បុរសដ៏ចម្រើន សររបស់អ្នក យើងបានដកចេញហើយ ពិសជាទោស យើង​បាន​នាំចេញ ឥតមានសេសសល់ឡើយ ល្មមមិនមាន​អន្តរាយ​ដល់អ្នកហើយ អ្នកគួរ​បរិភោគតែភោជនដែលជាទីសប្បាយ អ្នកកុំ​បរិភោគភោជនមិនជាទីសប្បាយ ឲ្យដំបៅរីកឡើយ អ្នកគួរលាងដំបៅ តាម​កាលដ៏សមគួរផង គួរលាបមុខ​ដំបៅតាមកាលដ៏សមគួរផង អ្នកកុំមិនលាង​ដំបៅតាមកាលដ៏សមគួរ កុំមិន​លាបមុខដំបៅតាមកាលដ៏សមគួរ ឲ្យមុខ​ដំបៅ​ដែលមានខ្ទុះ និងឈាមរុំជិត​ឡើយ អ្នកកុំដើរហាលខ្យល់និងកម្តៅថ្ងៃ អ្នកកុំដើរហាលខ្យល់និងកម្តៅថ្ងៃ ឲ្យ​លំអងធូលី រុំមុខដំបៅឡើយ នែ​បុរស​ដ៏ចម្រើន អ្នកត្រូវនៅរក្សាដំបៅ ត្រូវនៅផ្សះ​ដំបៅចុះ ។ បុរសនោះមាន​សេចក្តី​​ត្រិះរិះយ៉ាងនេះថា សររបស់អាត្មាអញ​ ពេទ្យ​បានដកយកចេញ​ហើយ ពិសជា​ទោស ពេទ្យបាននាំចេញ ឥតមានសេសសល់​ហើយ ល្មមមិន​មានអន្តរាយដល់​អាត្មាអញឡើយ ។ បុរសនោះ ក៏បរិភោគ​ភោជនមិនជាទី សប្បាយផង កាល​ដែលបុរសនោះ បរិភោគភោជនមិនជា​ទី​សប្បាយ ដំបៅ​ក៏ដររីកឡើង ទាំងមិន​លាងដំបៅតាមកាលដ៏សមគួរ ទាំងមិន​លាបមុខដំបៅ​តាម​កាលដ៏សមគួរ កាលដែលបុរសនោះ មិនលាងមុខដំបៅ​តាមកាលដ៏​សម​គួរ មិនលាបដំបៅ​តាមកាលដ៏សមគួរ ខ្ទុះនិងឈាម ក៏រួបរិត​ស្ទះមុខ​ដំបៅ បុរសនោះប្រកបរឿយៗ នូវការដើរហាលខ្យល់និងកម្តៅថ្ងៃ កាល​ដែល​បុរសនោះ ប្រកបរឿយៗ នូវការ​ដើរហាលខ្យល់និងកម្តៅថ្ងៃ លំអង​ធូលី​ក៏​រុំមុខដំបៅ បុរសនោះឈ្មោះថា មិន​រក្សាដំបៅផង មិនផ្សះដំបៅផង បុរសនោះ​មិនបាននាំចេញនូវវត្ថុមិនស្អាត និង​ពិសជាទោសដែលនៅសេស​សល់ ព្រោះ​កិរិយាមិនជាទីសប្បាយនេះឯង មុខដំបៅទើបដរឡើង ដោយ​ហេតុ​ទាំងពីរនោះ ។ បុរសនោះ ក៏ដល់នូវមរណៈ ឬដល់នូវទុក្ខស្ទើរតែ​មរណៈ ដោយដំបៅដែលដរ​ឡើង សេចក្តីនេះមានឧបមា​យ៉ាងណា ម្នាល​សុនក្ខត្ត មានឧបមេយ្យ​ដូចហេតុ​ដែលនាំឲ្យភិក្ខុរូបខ្លះ ក្នុង​សាសនានេះ មាន​សេចក្តីត្រិះរិះយ៉ាងនេះថា សរ ព្រះសមណៈ​ត្រាស់ហើយថា ជាតណ្ហា ទោស​​ជាពិស គឺអវិជ្ជា តែងកម្រើកឡើង ​ដោយសារឆន្ទរាគនិងព្យាបាទ សរ​គឺតណ្ហានោះ អាត្មាអញបានលះបង់ហើយ ទោសជាពិសគឺអវិជ្ជា អាត្មា​អញ​បាននាំចេញហើយ អាត្មាអញមាន​អធ្យាស្រ័យ​ឱនទៅរកព្រះនិព្វានដោយ​ប្រពៃហើយ សេចក្តីត្រិះរិះយ៉ាងនេះដូច្នេះ​ជាដើម ជា​ការមានប្រយោជន៍ ។ តែភិក្ខុ​នោះបែរជាប្រកបរឿយៗ នូវអារម្មណ៍មិនជាទី​សប្បាយ សម្រាប់អ្នក​ដែល​មាន​អធ្យាស្រ័យឱនទៅរកព្រះនិព្វានដោយប្រពៃ គឺប្រកបរឿយៗ នូវ​ការឃើញរូប ​មិនជាទីសប្បាយ ដោយចក្ខុប្រកបរឿយៗ នូវសំឡេងមិនជាទី​ជាសប្បាយ ដោយ​សោតៈ ប្រកបរឿយៗ នូវក្លិនមិនជាទី​សប្បាយដោយ​ឃានៈ ប្រកបរឿយៗ នូវ​រសមិនជាទីសប្បាយ ដោយជីវ្ហា ប្រកប​រឿយៗ នូវផោដ្ឋព្វៈមិនជាទីសប្បាយ ​ដោយ​កាយ ប្រកបរឿយៗនូវធម្មារម្មណ៍​មិនជា​ទីសប្បាយ ដោយចិត្ត​ ។ កាល​ភិក្ខុនោះប្រកបរឿយៗ នូវការឃើញរូប​មិនជា​ទីសប្បាយ ដោយចក្ខុ ប្រកប​រឿយៗ នូវសំឡេងមិនជាទីសប្បាយដោយ​សោតៈ ប្រកបរឿយៗ នូវក្លិនមិនជាទី​សប្បាយ ដោយឃានៈ ប្រកបរឿយៗ នូវរសមិនជាទីសប្បាយដោយជីវ្ហា ប្រកប​រឿយៗ នូវផោដ្ឋព្វៈមិនជាទី​សប្បាយ ​ដោយកាយ ប្រកបរឿយៗ នូវធម្មារម្មណ៍​មិនជាទីសប្បាយ ដោយ​ចិត្ត រាគៈក៏​គ្របសង្កត់ចិត្ត ។ ភិក្ខុនោះ លុះត្រូវរាគៈ​គ្របសង្កត់ចិត្តហើយ ក៏ដល់​នូវ​មរណៈ ឬដល់នូវទុក្ខស្ទើរតែមរណៈ ។ ម្នាល​សុនក្ខត្ត ពាក្យថា ​មរណៈ នេះ សំដៅយកភិក្ខុដែលពោលលាសិក្ខា ក្នុងវិន័យ ​របស់ព្រះអរិយៈ ហើយ​ទៅ​​ប្រព្រឹត្តខ្លួនជាបុគ្គលថោកទាបវិញ ។ ម្នាលសុនក្ខត្ត ពាក្យថា ទុក្ខស្ទើរ​តែ​មរណៈ នេះ សំដៅយកភិក្ខុដែលត្រូវអាបត្តិណាមួយ ដែល​នាំឲ្យសៅ​ហ្មង​ព្រម ។</p>
        <p><a class='ref km' id='km៧៧' href='#km៧៧'>៧៧</a>ម្នាលសុនក្ខត្ត មួយទៀត ហេតុដែលនាំឲ្យភិក្ខុខ្លះ ក្នុងសាសនា នេះ មានសេចក្តីត្រិះរិះយ៉ាងនេះថា សរ ព្រះសមណៈត្រាស់ហើយថាជា តណ្ហា ទោសជាពិស គឺអវិជ្ជា តែងកម្រើកឡើងដោយសារឆន្ទរាគនិង ព្យាបាទ សរ​គឺតណ្ហានោះ អាត្មាអញបានលះបង់ហើយ ទោសជាពិសគឺ អវិជ្ជា អាត្មាអញ​បាននាំចេញហើយ អាត្មាអញមានអាធ្យាស្រ័យឱនទៅ រកព្រះនិព្វានដោយប្រពៃ​ហើយ ដូច្នេះ រមែងមាន ។ កាលដែលគេកំពុង​មាន​​អធ្យាស្រ័យឱនទៅរក​ព្រះ​និព្វានដោយប្រពៃ ភិក្ខុនោះ មិនប្រកបរឿយៗ នូវអារម្មណ៍មិនជាទីសប្បាយ សម្រាប់បុគ្គលអ្នកមានអធ្យាស្រ័យឱនទៅរក​ព្រះនិព្វាន ដោយប្រពៃឡើយ គឺមិន​ប្រកបរឿយៗ នូវការឃើញរូបមិនជាទី​សប្បាយ ដោយចក្ខុ មិនប្រកបរឿយៗ នូវសំឡងមិនជាទីសប្បាយ ដោយ​សោតៈ មិនប្រកបរឿយៗ នូវក្លិនមិនជាទី​សប្បាយ ដោយឃានៈ មិន​ប្រកប​រឿយៗ នូវរសមិនជាទីសប្បាយ ដោយជីវ្ហា មិន​ប្រកបរឿយៗ នូវផោដ្ឋព្វៈ មិនជាទីសប្បាយ ដោយកាយ មិនប្រកបរឿយៗ នូវ​ធម្មារម្មណ៍មិនជាទី​សប្បាយ ដោយចិត្ត ។ កាលភិក្ខុនោះ មិនប្រកបរឿយៗ នូវ​ការឃើញរូប​មិនជាទីសប្បាយ ដោយចក្ខុ មិនប្រកបរឿយៗ នូវសំឡេងមិនជាទី​សប្បាយ​ដោយសោត មិនប្រកបរឿយៗ នូវក្លិនមិនជាទីសប្បាយ ដោយឃានៈ មិន​ប្រកបរឿយៗ នូវរសមិនជាទីសប្បាយ ដោយជីវ្ហា មិនប្រកបរឿយៗ នូវ​ផោដ្ឋព្វៈ​​មិនជាទីសប្បាយ ដោយកាយ មិនប្រកបរឿយៗ នូវធម្មារម្មណ៍​មិនជាទីសប្បាយ ​ដោយចិត្ត រាគៈក៏មិនគ្របសង្កត់ចិត្ត ។ លុះភិក្ខុនោះ មិន​ត្រូវរាគៈគ្របសង្កត់​ចិត្តហើយ ក៏មិនដល់នូវមរណៈ ឬមិនដល់នូវទុក្ខស្ទើរ​តែមរណៈទេ ។ ម្នាល​សុនក្ខត្ត ដូចបុរសត្រូវសរ ដែលត្រាំដោយថ្នាំពិស ជ្រាបជោកជាំហើយ ។ មិត្រ​អាមាត្រ ញាតិសាលោហិត របស់បុរសនោះ គប្បីឲ្យពេទ្យវះ អ្នកស្ទាត់ជំនាញ​រក្សា ។ ពេទ្យវះ អ្នកស្ទាត់ជំនាញនោះ គប្បីវះនូវមុខដំបៅរបស់បុរសនោះ ដោយ​សាស្រ្តា លុះវះនូវមុខដំបៅដែល​មាន​​សរដោយសាស្រ្តារួចហើយ គប្បីរាវរក​សរដោយគ្រឿងសម្រាប់រាវរក លុះរាវរកសរដោយគ្រឿងសម្រាប់រាវរករួច​ហើយ គប្បីដកចេញនូវសរ​ដែល​មាន​ពិសជាទោស មិនឲ្យមាននៅសេសសល់​ ពេទ្យវះនោះក៏ដឹងថា មិនមាន​ពិសនៅសេសសល់ទេ ។ ពេទ្យវះនោះ និយាយ​យ៉ាងនេះថា នែបុរសដ៏​ចម្រើន សររបស់អ្នក យើងបានដកចេញហើយ ពិសជា​ទោស យើងបាននាំ​ចេញ ឥតមានសេសសល់ឡើយ ល្មមមិនមានសេចក្តី​អន្តរាយដល់អ្នក​ហើយ អ្នកគួរបរិភោគភោជនជាទីសប្បាយ អ្នកកុំបរិភោគ​ភោជនមិនជាទី​សប្បាយ ឲ្យរីកដំបៅឡើយ អ្នកគប្បីលាងដំបៅតាមកាលដ៏​សមគួរផង គប្បី​លាបមុខដំបៅតាមកាលដ៏សមគួរផង អ្នកកុំខានលាងដំបៅ​តាមកាលដ៏សម​គួរ កុំខានលាបមុខដំបៅតាមកាលដ៏សមគួរ ឲ្យមុខដំបៅ​ដែល​មានខ្ទុះ​និង​ឈាមរុំជិតឡើយ អ្នកកុំដើរហាលខ្យល់និងកម្តៅថ្ងៃ អ្នកកុំដើរ​ហាល​ខ្យល់និង​កម្តៅថ្ងៃ ឲ្យលំអងធូលីរុំមុខដំបៅឡើយ នែបុរសដ៏ចម្រើន អ្នក​គប្បីនៅរក្សា​ដំបៅផង គប្បីនៅផ្សះដំបៅផង ។ បុរសនោះមានសេចក្តីត្រិះរិះយ៉ាងនេះថា សររបស់​អាត្មាអញ ពេទ្យវះបានដកចេញហើយ ពិសជាទោស ពេទ្យវះបាន​នាំចេញ ឥតមាន​សេសសល់ហើយ ល្មមមិនមានសេចក្តីអន្តរាយដល់​អាត្មា​អញហើយ ។ បុរសនោះ​គប្បីបរិភោគភោជន ជាទីសប្បាយ កាលបុរស​នោះបរិភោគតែភោជនជាទីសប្បាយ ដំបៅក៏មិនរីកឡើង ទាំងលាងនូវដំបៅ​តាមកាលដ៏សមគួរ ទាំងលាបនូវមុខដំបៅតាម​កាលដ៏សមគួរ កាលបុរស​នោះ លាងដំបៅតាមកាលដ៏សមគួរ លាបមុខដំបៅតាម កាលដ៏សមគួរ​ហើយ ខ្ទុះ​និងឈាម ក៏មិនរួបរឹតមុខដំបៅ បុរសនោះមិនប្រកបនូវការដើរ ហាលខ្យល់និង​កម្តៅថ្ងៃ កាលបុរសនោះមិនប្រកបនូវការដើរហាលខ្យល់​និង​កម្តៅថ្ងៃហើយ លំអងធូលីក៏មិនបានរុំមុខដំបៅ បុរសនោះឈ្មោះថា ជាអ្នក​រក្សា​នូវដំបៅផង ជាអ្នកផ្សះនូវដំបៅផង បុរសនោះបាននាំចេញនូវពិស ជាទោសមិនស្អាតដែលនៅ​សេសសល់ ព្រោះសេចក្តីសប្បាយនេះឯង មុខ​ដំបៅ​ក៏ដុះឡើង ដោយហេតុទាំង​ពីរនេះ ។ បុរសនោះក៏មិនដល់នូវមរណៈ ឬមិនដល់នូវទុក្ខស្ទើរតែមរណៈ​ឡើយ ព្រោះដំបៅដែលមានសម្បុរថ្ងៃដុះ​ដាល​ឡើង សេចក្តីនេះមានឧបមាយ៉ាង​ណា ម្នាលសុនក្ខត្ត មានឧបមេយ្យ​ដូចហេតុដែលនាំឲ្យភិក្ខុខ្លះក្នុងសាសនានេះ មានសេចក្តីត្រិះរិះដូច្នេះថា សរ ព្រះសមណៈ ត្រាស់ហើយថា ជាតណ្ហា ទោសជា​ពិសគឺអវិជ្ជា តែងកម្រើក ឡើងដោយឆន្ទរាគនិងព្យាបាទ សរគឺតណ្ហានោះ អាត្មាអញបានលះបង់​ហើយ ទោសជាពិសគឺអវិជ្ជា អាត្មាអញបាននាំចេញ​ហើយ អាត្មាអញមាន​អធ្យាស្រ័យឱនទៅរកព្រះនិព្វាន ដោយប្រពៃហើយ ដូច្នេះ រមែង​មាន ។ កាលគេកំពុងមានអធ្យាស្រ័យឱនទៅរកព្រះនិព្វានដោយប្រពៃ ភិក្ខុនោះ មិនប្រកបរឿយៗ នូវអារម្មណ៍មិនជាទីសប្បាយ សម្រាប់​អ្នកដែលមាន​អធ្យាស្រ័យឱនទៅរកព្រះនិព្វាន ដោយប្រពៃ គឺមិនប្រកបរឿយៗ នូវការ​ឃើញ​រូបមិនជាទីសប្បាយ ដោយចក្ខុ មិនប្រកបរឿយៗ នូវសំឡងមិនជាទី សប្បាយ ​ដោយសោតៈ មិនប្រកបរឿយៗ នូវក្លិនមិនជាទីសប្បាយ ដោយ​ឃានៈ មិនប្រកប​រឿយៗ នូវរសមិនជាទីសប្បាយ ដោយជីវ្ហា មិនប្រកប​រឿយៗ​ នូវផោដ្ឋព្វៈមិនជាទី​សប្បាយ ដោយកាយ មិនប្រកបរឿយៗ នូវ​ធម្មារម្មណ៍មិនជាទីសប្បាយដោយ​ចិត្ត ។​ កាលភិក្ខុនោះ មិនប្រកបរឿយៗ នូវការឃើញរូបមិនជាទីសប្បាយ ដោយ​ចក្ខុ មិនប្រកបរឿយៗ នូវសំឡេង​មិនជាទីសប្បាយ ដោយសោតៈ មិនប្រកប​រឿយៗ នូវក្លិនមិនជាទី សប្បាយ ដោយឃានៈ មិនប្រកបរឿយៗ នូវ​រសមិនជាទី​សប្បាយ ដោយជីវ្ហា មិន​ប្រកបរឿយៗ នូវផោដ្ឋព្វៈមិនជាទីសប្បាយ ដោយ​កាយ មិនប្រកបរឿយៗ នូវ​ធម្មារម្មណ៍មិនជាទីសប្បាយដោយចិត្ត រាគៈក៏មិនអាច​គ្របសង្កត់ចិត្ត​បាន ។ លុះភិក្ខុនោះ មិនត្រូវរាគៈ គ្របសង្កត់ចិត្តហើយ ក៏មិន​ដល់នូវមរណៈ ឬមិនដល់ទុក្ខ ស្ទើរតែមរណៈឡើយ ។ ម្នាលសុនក្ខត្ត សេចក្តីឧបមានេះ តថាគតបានធ្វើដើម្បីនឹងញ៉ាំងជនឲ្យដឹងសេចក្តី ។ ឯសេចក្តី​ក្នុងឧបមានុ៎ះ​ដូចតទៅនេះ ។ ម្នាលសុនក្ខត្ត ពាក្យថា ដំបៅ នុ៎ះ ជាឈ្មោះនៃ​អាយតនៈ ដែលប្រព្រឹត្តទៅខាងក្នុងទាំង ៦ ។ ម្នាលសុនក្ខត្ត ពាក្យថា ពិសជា​ទោស នុ៎ះ ជាឈ្មោះនៃអវិជ្ជា​ ។ ម្នាលសុនក្ខត្ត ពាក្យថា សរ នុ៎ះ ជាឈ្មោះនៃ​តណ្ហា ។ ម្នាលសុនក្ខត្ត ពាក្យថា គ្រឿងសម្រាប់រាវរក នុ៎ះ ជាឈ្មោះនៃស្មារតី ។ ម្នាលសុនក្ខត្ត ពាក្យថា សាស្រ្តា នុ៎ះ ជាឈ្មោះនៃបញ្ញាដ៏ប្រសើរ ។ ម្នាល​សុនក្ខត្ត ពាក្យថា ពេទ្យវះដ៏ជំនាញ នុ៎ះ ជាឈ្មោះនៃព្រះតថាគតអរហន្ត​សម្មាសម្ពុទ្ធ ។ ម្នាលសុនក្ខត្ត ភិក្ខុនោះឯង ជាអ្នកធ្វើ នូវការសង្រួមក្នុង​ផស្សាយតនៈទាំង ៦ ដឹងច្បាស់ថា កិលេសជាឫសនៃសេចក្តីទុក្ខ លុះដឹង​ដូច្នេះ​ហើយ ក៏ជាអ្នកមិន​មានកិលេស ជាអ្នករួចស្រឡះហើយ ព្រោះការ​អស់ទៅនៃកិលេស នឹងបង្អោន​កាយ ឬនឹងផ្តេកផ្តួលចិត្តទៅក្នុងកិលេស ពាក្យដូច្នេះនេះ មិនសមហេតុឡើយ ។ ម្នាលសុនក្ខត្ត ដូចផ្តិលសំរិទ្ធ ដល់ ព្រមដោយពណ៌ ដោយក្លិន ដោយរស តែថា ផ្តិលសំរិទ្ធនោះប្រឡាក់​ដោយ​ថ្នាំពិស ។ កាលបើមានបុរសអ្នកចង់រស់ មិនចង់​ស្លាប់ ចង់សុខ ខ្ពើមទុក្ខ មកដល់ ។ ម្នាលសុនក្ខត្ត អ្នកសម្គាល់សេចក្តីនោះថា​ដូចម្តេច តើបុរស​នោះ​គួរផឹកទឹក នឹងផ្តិលសំរិទ្ធឯណោះ ដែលខ្លួនដឹងថា អាត្មា​អញ​ផឹកទឹកនេះ​ទៅហើយ នឹងដល់នូវមរណៈ ឬដល់នូវសេចក្តីទុក្ខស្ទើរតែមរណៈ​ដែរឬ ។ បពិត្រព្រះអង្គដ៏ចម្រើន មិនផឹកទឹកនឹងផ្តិលសំរិទ្ធនុ៎ះទេ ។</p>
        <p><a class='ref km' id='km៧៨' href='#km៧៨'>៧៨</a>ម្នាលសុនក្ខត្ត សេចក្តីនេះមានឧបមេយ្យដូចភិក្ខុនោះឯង ជា​អ្នក​ធ្វើ​​នូវការសង្រួមក្នុងផស្សាយតនៈ ៦ ដឹងថាកិលេសជាឫសនៃ​សេចក្តី​ទុក្ខ ។បេ។ ពាក្យដូច្នេះនុ៎ះ មិនសមហេតុឡើយ ។ ម្នាលសុនក្ខត្ត ដូចជា​អាសិរពិស មានពិស​ដ៏ពន្លឹក ។ កាលបើបុរសអ្នកចង់រស់ មិនចង់ស្លាប់ ចង់​សុខ ខ្ពើមទុក្ខ មកដល់ ។ ម្នាលសុនក្ខត្ត អ្នកសម្គាល់សេចក្តី​នោះថា​ដូច​ម្តេច តើបុរសនោះ គួរហុចដៃ​ទាំងឡាយ ឬហុចមេដៃឲ្យដល់អាសិរពិស​មានពិស​ដ៏ពន្លឹកឯណោះ ដែលខ្លួន​ដឹង​ថា អាសិរពិសនេះចឹកអាត្មាអញហើយ នឹង​ដល់​នូវមរណៈ ឬដល់នូវសេចក្តី​ទុក្ខ​ស្ទើរមរណៈដែរឬ ។ បពិត្រ​ព្រះអង្គ ដ៏ចម្រើន មិនហុចឲ្យ​អាសិរពិសនោះទេ ។</p>
        <p><a class='ref km' id='km៧៩' href='#km៧៩'>៧៩</a>ម្នាលសុនក្ខត្ត សេចក្តីនេះមានឧបមេយ្យដូចភិក្ខុនោះឯង ជាអ្នក​ធ្វើនូវការសង្រួមក្នុងផស្សាយតនៈ ៦ ដឹងច្បាស់ថា កិលេសជាឫសនៃសេចក្តី​ទុក្ខ លុះ​ដឹងដូច្នេះហើយ ក៏ជាអ្នកមិនមានកិលេស រួចស្រឡះហើយ ព្រោះ​តែការអស់ទៅ​នៃកិលេស នឹងបង្អោនកាយ ឬផ្តេកផ្តួលចិត្តទៅរកកិលេស ពាក្យដូច្នេះនុ៎ះ មិនសមហេតុឡើយ ។ លុះព្រះមានព្រះភាគសម្តែង​ព្រះសូត្រ​នេះ​ចប់ហើយ សុនក្ខត្តលិច្ឆវិបុត្រ មានចិត្តត្រេកអរ រីករាយហើយ ចំពោះភាសិត របស់​ព្រះមានព្រះភាគ ។</p>
        <p>ចប់ សុនក្ខត្តសូត្រ ទី៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>