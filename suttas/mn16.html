<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn16' lang='km'>
        <header>
            <ul>
            </ul>
            <h1>ចេតោខីលសូត្រទី ៦</h1>
        </header>
        <p><a class='ref km' id='km២២៦' href='#km២២៦'>២២៦</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់​គង់​​​ក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ ក្នុងទីនោះឯង ព្រះមានព្រះភាគ ទ្រង់ត្រាស់ហៅភិក្ខុទាំងឡាយមកថា ម្នាលភិក្ខុទាំងឡាយ ។ ភិក្ខុ​ទាំងនោះ ក៏ទទួលស្តាប់ពុទ្ធដីកានៃព្រះមានព្រះភាគថា បពិត្រព្រះអង្គ​ដ៏​ចម្រើន។</p>
        <p><a class='ref km' id='km២២៧' href='#km២២៧'>២២៧</a>ព្រះមានព្រះភាគទ្រង់ត្រាស់ថា ម្នាលភិក្ខុទាំងឡាយ ភិក្ខុ​ណា​មួយមិនបានលះបង់ នូវបង្គោលរបស់ចិត្តទាំង ៥ ប្រការ និងមិនបានផ្តាច់បង់ នូវចំណងរបស់ចិត្តទាំង ៥ ប្រការហើយ ភិក្ខុនោះឯងនឹងដល់នូវសេចក្តីចម្រើនលូតលាស់ ដុះដាលក្នុងធម្មវិន័យនេះដូច្នេះ នេះមិនមែនជាឋានៈទេ ។</p>
        <p><a class='ref km' id='km២២៨' href='#km២២៨'>២២៨</a>បង្គោលរបស់ចិត្តទាំង ៥ ប្រការ ដែលភិក្ខុនោះមិនបានលះបង់ តើ​ដូចម្តេច​ខ្លះ ។ ម្នាលភិក្ខុទាំងឡាយ ភិក្ខុក្នុងសាសនានេះ សង្ស័យ​មិន​ដាច់​ស្រេច មិនជឿស៊ប់មិនជ្រះថ្លាក្នុងព្រះសាស្តា ។ ម្នាលភិក្ខុទាំងឡាយ ភិក្ខុណា​សង្ស័យ​មិនដាច់ស្រេច មិនជឿស៊ប់ មិនជ្រះថ្លាក្នុងព្រះសាស្តាហើយ ចិត្តរបស់​ភិក្ខុនោះ មិនឱនទៅដើម្បីធ្វើព្យាយាម ជាគ្រឿងដុតនូវកិលេស ដើម្បីប្រកប​ព្យាយាម​​រឿយ​ ៗ ដើម្បីប្រព្រឹត្តព្យាយាមមិនដាច់ដើម្បីតាំងទុក នូវព្យាយាម​ឡើយ ។ ចិត្ត​របស់​​ភិក្ខុណា មិនឱនទៅដើម្បីធ្វើព្យាយាម​ជាគ្រឿងដុតនូវ​កិលេស ដើម្បី​ប្រកប​ព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បី​តាំង​ទុកនូវ​ព្យាយា​ម​ទេ នេះឈ្មោះថាជាបង្គោលរបស់ចិត្តទី ១ ដែលភិក្ខុនោះ​មិន​បានលះ​បង់​ហើយយ៉ាងនេះ ។ ម្នាលភិក្ខុទាំងឡាយ មួយទៀត ភិក្ខុ​សង្ស័យមិន​ដាច់​ស្រេច មិនជឿស៊ប់ មិនជ្រះថ្លាក្នុងធម៌ ។បេ។ សង្ស័យ​មិន​ដាច់​ស្រេច មិនជឿស៊ប់ មិនជ្រះថ្លាក្នុងសង្ឃ ។បេ។ សង្ស័យមិនដាច់ស្រេច មិន​ជឿស៊ប់ មិនជ្រះថ្លាក្នុងសិក្ខា ។ ម្នាលភិក្ខុទាំងឡាយ ភិក្ខុណា សង្ស័យ​មិនដាច់​ស្រេច មិនជឿស៊ប់ មិនជ្រះថ្លាក្នុងសិក្ខា ចិត្តរបស់ភិក្ខុនោះមិនឱន​ទៅដើម្បី​ព្យាយាម ជាគ្រឿងដុតនូវកិលេស ដើម្បីប្រកបព្យាយាមរឿយ ៗ ដើម្បីប្រព្រឹត្ត​ព្យាយាម​មិនដាច់ដើម្បីតាំងទុកនូវព្យាយាមទេ ។ ចិត្តរបស់ភិក្ខុណា មិនឱនទៅ ដើម្បី​ធ្វើ​​ព្យាយាមជាគ្រឿងដុតនូវកិលេស ដើម្បីប្រកបព្យាយាមរឿយ ៗ ដើម្បី​ប្រព្រឹត្ត​​ព្យាយាម​មិនដាច់ ដើម្បីតាំងទុកនូវព្យាយាមទេនេះឈ្មោះថាជា​បង្គោល​​​​របស់​ចិត្ត​ទី ៤ ដែលភិក្ខុនោះមិនបានលះបង់ហើយយ៉ាងនេះ ។ ម្នាលភិក្ខុ​ទាំងឡាយ មួយវិញទៀត ភិក្ខុជាមនុស្សខឹងញ័រ មានចិត្តអាក់អន់ ។ មានចិត្ត​ដែល​​ទោស​គ្រប​សង្កត់ហើយមានចិត្តរឹងរូស ក្នុងពួកសព្រហ្មចារី ម្នាលភិក្ខុ​ទាំងឡាយ ភិក្ខុណាជាមនុស្សខឹងញ័រ មានចិត្តអាក់អន់មានចិត្ត ដែលទោស​គ្រប​សង្កត់​ហើយមានចិត្តរឹងរូស ក្នុងពួកសព្រហ្មចារីហើយចិត្តរបស់ភិក្ខុនោះ មិនឱនទៅដើម្បី​ធ្វើព្យាយាម ជាគ្រឿងដុតនូវកិលេស ដើម្បីប្រកបព្យាយាម​រឿយ ៗ ដើម្បី​ប្រព្រឹត្ត​​ព្យាយាមមិនដាច់ ដើម្បីតាំងទុកនូវព្យាយាមទេ ។ ចិត្ត​របស់​ភិក្ខុណា មិនឱនទៅដើម្បីធ្វើព្យាយាម ជាគ្រឿងដុតនូវកិលេស ដើម្បី​ប្រកប​​ព្យាយា​ម​រឿយ​ ៗ ដើម្បីប្រព្រឹត្តព្យាយាមមិនដាច់ ដើម្បីតាំង​ទុកនូវ​ព្យាយាម​​ទេ នេះ​ឈ្មោះ​​​ថា ជាបង្គោលរបស់ចិត្តទី ៥ ដែលភិក្ខុនោះមិនលះ​បង់​ហើយ យ៉ាង​នេះ ។ បង្គោលរបស់ចិត្តទាំង ៥ ប្រការនេះឈ្មោះថាភិក្ខុនោះ​មិន​បាន​​លះបង់ហើយ ។</p>
        <p><a class='ref km' id='km២២៩' href='#km២២៩'>២២៩</a>ចំណងរបស់ចិត្តទាំង ៥ ប្រការ ដែលភិក្ខុនោះមិនបានផ្តាច់បង់​ហើយ តើដូចម្តេច ។ ម្នាលភិក្ខុទាំងឡាយ ក្នុងសាសនានេះមានភិក្ខុមិន​ទាន់​ប្រាស​ចាកតម្រេក មិនទាន់ប្រាសចាកសេចក្តីពេញចិត្ត មិនទាន់ប្រាសចាក​សេចក្តី​ស្រឡាញ់ មិនទាន់ប្រាសចាកសេចក្តីស្រេកឃ្លាន មិនទាន់ប្រាសចាក​សេចក្តីក្តៅក្រហាយ មិនទាន់ប្រាសចាកសេចក្តីប្រាថ្នាក្នុងកាម ។ ម្នាលភិក្ខុ​ទាំងឡាយ ភិក្ខុណាជាអ្នកមិនទាន់ប្រាសចាកតម្រេក មិនទាន់ប្រាសចាក​សេចក្តី​​ពេញចិត្ត មិនទាន់ប្រាសចាកសេចក្តីស្រឡាញ់ មិនទាន់ប្រាសចាក​សេចក្តី​ស្រេកឃ្លាន មិនទាន់ប្រាសចាកសេចក្តីក្តៅក្រហាយ មិនទាន់ប្រាសចាក​សេចក្តី​​​ប្រាថ្នាក្នុងកាម ចិត្តរបស់ភិក្ខុនោះមិនឱនទៅ ដើម្បីធ្វើព្យាយាមជា​គ្រឿង​​​​​​ដុតកិលេស ដើម្បីប្រកបព្យាយាមរឿយ ៗ ដើម្បីប្រព្រឹត្តព្យាយាម​មិន​ដាច់​ដើម្បី​តាំង​ទុកនូវព្យាយាមឡើយ ។ ចិត្តរបស់ភិក្ខុណា ។បេ។ ដើម្បីតាំងទុកនូវ​ព្យាយាម​ទេ នេះឈ្មោះថាជាចំណងរបស់ចិត្តទី ១ ដែលភិក្ខុនោះមិន​បាន​កាត់​ផ្តាច់​ហើយយ៉ាងនេះ ។ ម្នាលភិក្ខុទាំងឡាយ មួយទៀត មានភិក្ខុមិនទាន់​ប្រាស​ចាក​​​តម្រេកក្នុងកាយ (របស់ខ្លួន) ។បេ។ មិនទាន់ប្រាសចាកតម្រេក មិនទាន់​ប្រាស​ចាកសេចក្តីពេញចិត្ត មិនទាន់ប្រាសចាកសេចក្តីស្រឡាញ់ មិនទាន់​ប្រាស​​​​​​​ចាកសេចក្តីស្រេកឃ្លាន មិនទាន់ប្រាសចាកសេចក្តីក្តៅក្រហាយ មិនទាន់​ប្រាស​​​ចាកសេចក្តីប្រាថ្នាក្នុងរូប (ខាងក្រៅ) ។ ម្នាលភិក្ខុទាំងឡាយ ភិក្ខុណា ជាអ្នកមិនទាន់ប្រាសចាកតម្រេកក្នុងរូប (ខាងក្រៅទេ) ។បេ។ នេះឈ្មោះថា ជា​ចំ​ណងរបស់ចិត្តទី ៣ ដែលភិក្ខុនោះមិនបានកាត់ផ្តាច់ហើយ យ៉ាងនេះ ។ ម្នាល​ភិក្ខុទាំងឡាយ មួយវិញទៀត ភិក្ខុបរិភោគនូវភោជនដរាបដល់ឆ្អែត ពេញ​ផ្ទៃហើយប្រកបរឿយ ៗ នូវទីដេកស្រួលនូវទីផ្អែកស្រួលនូវសេចក្តី លក់​ស្រួល ។ ម្នាលភិក្ខុទាំងឡាយ ភិក្ខុណាបរិភោគនូវភោជនដរាបដល់ឆ្អែតពេញផ្ទៃ ហើយ​ប្រកបរឿយ ៗ នូវទីដេកស្រួលនូវទីផ្អែកស្រួលនូវសេចក្តីលក់ស្រួល ចិត្ត​​​របស់​​ភិក្ខុនោះមិនឱនទៅដើម្បីធ្វើព្យាយាម ជាគ្រឿងដុតនូវកិលេស ដើម្បី​ប្រកប​​​​​​​​​​ព្យាយាម​រឿយ ៗ ដើម្បីប្រព្រឹត្តព្យាយាមមិនដាច់ដើម្បីតាំងទុក នូ​វ​ព្យាយាម​​​ឡើយ​​ ។ ចិត្តរបស់ភិក្ខុណាមិនឱនទៅ ដើម្បីធ្វើព្យាយាមជាគ្រឿង​ដុត នូវ​កិលេស ដើម្បីប្រកបព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បី​តាំងទុកនូវព្យាយាមទេនេះឈ្មោះថា ជាចំណងរបស់ចិត្តទី ៤ ដែលភិក្ខុនោះ មិន​ទាន់បានកាត់ផ្តាច់ហើយ យ៉ាងនេះ ។ ម្នាលភិក្ខុទាំងឡាយ មួយវិញទៀត ភិក្ខុ​ប្រព្រឹត្ត​​នូវព្រហ្មចរិយធម៌ ប្រាថ្នានូវទេវនិកាយណាមួយ ដោយគិតថា អាត្មា​អញ នឹងបានជាទេវតាមានស័ក្តិធំ ឬទេវតាមានស័ក្តិតូចណាមួយ ដោយសីល ឬវត្តតបៈ ឬព្រហ្មចរិយៈនេះ ។ ម្នាលភិក្ខុទាំងឡាយ ភិក្ខុណា ប្រព្រឹត្តនូវ​ព្រហ្មចរិយធម៌ ប្រាថ្នានូវទេវនិកាយណាមួយ ដោយគិតថា អាត្មាអញ នឹង​បាន​ជា​ទេវតាមានស័ក្តិធំឬជាទេវតាមានស័ក្តិតូចណាមួយ ដោយសីល ឬវត្តតបៈ ឬព្រហ្មចរិយៈនេះដូច្នេះ ចិត្តរបស់ភិក្ខុនោះមិនឱនទៅ ដើម្បីព្យាយាមជាគ្រឿង​ដុត​​​នូវកិលេស​​ ដើម្បីប្រកបព្យាយាមរឿយ ៗ ដើម្បីប្រព្រឹត្តព្យាយាមមិនទាន់​ដាច់ដើម្បី​​តាំងទុកនូវព្យាយាមទេ ។ ចិត្តរបស់ភិក្ខុណា មិនឱនទៅដើម្បីធ្វើ​ព្យាយាមជាគ្រឿងដុតនូវកិលេស ដើម្បីប្រកបព្យាយាមរឿយ ៗ ដើម្បីប្រព្រឹត្ត​ព្យាយាម​​មិនដាច់ ដើម្បីតាំងទុកនូវព្យាយាមទេនេះឈ្មោះថា ជាចំណងរបស់​ចិត្ត​ទី ៥ ដែល​ភិក្ខុនោះមិនបានកាត់ផ្តាច់ហើយយ៉ាងនេះ ។ ចំណងរបស់ចិត្ត ទាំង​ ៥ ​ប្រការនេះឈ្មោះថា ភិក្ខុនោះមិនបានកាត់ផ្តាច់ហើយ ។ ម្នាលភិក្ខុ​ទាំងឡាយ ភិក្ខុណាមួយមិនបានលះបង់នូវបង្គោលរបស់ចិត្តទាំង ៥ ប្រការ​នេះ មិនកាត់​ផ្តាច់​នូវចំណងរបស់ចិត្តទាំង ៥ ប្រការនេះទេ ភិក្ខុនោះ​ឯង​នឹង​ដល់​នូវ​សេចក្តី​​ចំរើនលូតលាស់ដុះដាលក្នុងធម្មវិន័យនេះ ដូច្នេះ នេះមិនមែន​ជា​ឋានៈទេ ។</p>
        <p><a class='ref km' id='km២៣០' href='#km២៣០'>២៣០</a>ម្នាលភិក្ខុទាំងឡាយ ភិក្ខុណាមួយបានលះបង់ នូវ​បង្គោល​របស់​ចិត្ត​ទាំង ៥ ប្រការ កាត់ផ្តាច់នូវចំណងរបស់ចិត្តទាំង ៥ ប្រការ ភិក្ខុនោះឯងនឹង​ដល់​នូវសេចក្តីចម្រើនលូតលាស់ដុះដាលក្នុងធម្មវិន័យនេះ ដូច្នេះ នេះទើបជា​ឋានៈ​ ។</p>
        <p><a class='ref km' id='km២៣១' href='#km២៣១'>២៣១</a>បង្គោលរបស់ចិត្តទាំង ៥ ប្រការ ដែលភិក្ខុនោះលះបង់ហើយ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ មិនសង្ស័យមិន​ស្ទាក់ស្ទើរ ជឿស៊ប់ជ្រះថ្លាក្នុងព្រះសាស្តា ។ ម្នាលភិក្ខុទាំងឡាយ ភិក្ខុណា មិន​ស​ង្ស័យ មិនស្ទាក់ស្ទើរជឿស៊ប់ជ្រះថ្លាក្នុងព្រះសាស្តា ចិត្តរបស់ភិក្ខុនោះឱន​ទៅដើម្បីព្យាយាមជាគ្រឿងដុតនូវកិលេស ដើម្បីប្រកបព្យាយាមរឿយ ៗ ដើម្បី​​​​​​​​ប្រព្រឹត្ត​ព្យាយាមមិនដាច់ ដើម្បីតាំងទុកនូវព្យាយាម ។ ចិត្តរបស់ភិក្ខុណា ឱនទៅដើម្បីព្យាយាមជាគ្រឿងដុតនូវកិលេស ដើម្បីប្រកបរឿយ ៗ ដើម្បី​ប្រព្រឹត្ត​ព្យាយាមមិនដាច់ ដើម្បីតាំងទុកនូវព្យាយាមហើយ នេះឈ្មោះថាជា ប​ង្គោលរបស់ចិត្តទី ១ ដែលភិក្ខុនោះ លះបង់ហើយយ៉ាងនេះ ។ ម្នាលភិក្ខុ​ទាំង​ឡាយ មួយទៀត ភិក្ខុមិនសង្ស័យ មិនស្ទាក់ស្ទើរ ជឿស៊ប់ ជ្រះថ្លាក្នុងធម៌ ។បេ។ មិនសង្ស័យ មិនស្ទាក់ស្ទើរជឿស៊ប់ជ្រះថ្លាក្នុងសង្ឃ ។បេ។ មិនសង្ស័យ មិន​ស្ទាក់​ស្ទើរ ជឿស៊ប់ជ្រះថ្លា ក្នុងសិក្ខា ។ ម្នាលភិក្ខុទាំងឡាយ ភិក្ខុណាមិនសង្ស័យ មិន​ស្ទាក់ស្ទើរ ជឿស៊ប់ ជ្រះថ្លាក្នុងសិក្ខាចិត្តរបស់ភិក្ខុនោះ រមែងឱនទៅ ។បេ។ នេះ​ឈ្មោះថាជាបង្គោលនៃចិត្តទី ៤ ដែលភិក្ខុនោះ លះបង់ហើយយ៉ាងនេះ ម្នាល​ភិក្ខុ​​ទាំងឡាយ មួយវិញទៀត ភិក្ខុជាមនុស្សមិនខឹងញ័រ មិនមានចិត្តអាក់អន់ មិន​មានចិត្ត ដែលទោសគ្របសង្កត់ មិនមានចិត្តរឹងរូស ក្នុងពួកសព្រហ្មចារី​ ។ ម្នាល​ភិក្ខុ​ទាំងឡាយ ភិក្ខុណាជាមនុស្សមិនខឹងញ័រ មិនមានចិត្តអាក់អន់ មិន​មាន​ចិត្ត ដែល​ទោសគ្របសង្កត់ មិនមានចិត្តរឹងរូស ក្នុងពួកសព្រហ្មចារី ចិត្ត​របស់​ភិក្ខុ​នោះ រមែងឱនទៅដើម្បីធ្វើព្យាយាម ជាគ្រឿងដុតនូវកិលេសដើម្បី​ប្រកប​​​ព្យាយាម​រឿយ ៗ ដើម្បីប្រព្រឹត្តព្យាយាមមិនដាច់ ដើម្បីតាំងទុកនូវ​ព្យាយាម ។ ចិត្តរបស់ភិក្ខុណាឱនទៅ ដើម្បីធ្វើព្យាយាមជាគ្រឿងដុតនូវកិលេស ដើម្បី​​ប្រកប​ព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បីតាំងទុកនូវ​ព្យា​យាម​ហើយ នេះឈ្មោះថាជាបង្គោលរបស់ចិត្តទី ៥ ដែលភិក្ខុនោះ លះបង់​ហើយ​យ៉ាងនេះ ។ បង្គោល របស់ចិត្តទាំង ៥ ប្រការនេះ ឈ្មោះថា ភិក្ខុនោះ​លះ​បង់​ហើយ ​​​​​​​​​​​​​​​​​​​។</p>
        <p><a class='ref km' id='km២៣២' href='#km២៣២'>២៣២</a>ចំណងរបស់ចិត្តទាំង ៥ ប្រការដែលភិក្ខុនោះ កាត់ផ្តាច់ហើយ​ដោយ​ល្អ តើដូចម្តេច ។ ម្នាលភិក្ខុទាំងឡាយ ភិក្ខុក្នុងសាសនានេះ ជាអ្នកប្រាស​ចាក​តម្រេក ប្រាសចាកសេចក្តីពេញចិត្ត ប្រាសចាកសេចក្តីស្រឡាញ់ ប្រាសចា​ក​សេចក្តី​ស្រេកឃ្លាន ប្រាសចាកសេចក្តីក្តៅក្រហាយ ប្រាសចាកសេចក្តី​ប្រាថ្នា​ក្នុងកាម ។ ម្នាលភិក្ខុទាំងឡាយ ភិក្ខុណាប្រាសចាកតម្រេក ប្រាស​ចាកសេចក្តី​ពេញចិត្ត ប្រាសចាកសេចក្តីស្រឡាញ់ ប្រាសចាកសេចក្តី​ស្រេក​ឃ្លាន ប្រាសចាកសេចក្តីក្តៅក្រហាយ ប្រាសចាកសេចក្តីប្រាថ្នាក្នុងកាម ចិត្ត​របស់​ភិក្ខុនោះ រមែងឱនទៅដើម្បីធ្វើព្យាយាមជាគ្រឿងដុត នូវកិលេស ដើម្បី​ប្រកប​ព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បីតាំងទុកនូវ​ព្យាយាម ចិត្តរបស់ភិក្ខុណា ឱនទៅដើម្បីធ្វើព្យាយាម ជាគ្រឿងដុតនូវកិលេស ដើម្បីប្រកបព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បីតាំងទុកនូវ​ព្យាយាមហើយ នេះឈ្មោះថា ជាចំណងរបស់ចិត្តទី ១ ដែលភិក្ខុនោះ កាត់ផ្តាច់​ហើយយ៉ាងនេះ ។ ម្នាលភិក្ខុទាំងឡាយ មួយទៀត ភិក្ខុជាអ្នក​ប្រាស​ចាក​តម្រេក​ក្នុងកាយ (របស់ខ្លួន) ។បេ។ ប្រាសចាកតម្រេកក្នុងរូប (ខាងក្រៅ) ។បេ។ ម្នាល​ភិក្ខុ​ទាំងឡាយ មួយវិញទៀត ភិក្ខុមិនបរិភោគភោជនដរាបដល់ឆ្អែតពេញផ្ទៃ មិនប្រកបរឿយ ៗ នូវទីដេកស្រួល នូវទីផ្អែកស្រួល និងសេចក្តីលក់ស្រួល ។ ម្នាល​ភិក្ខុទាំងឡាយ ភិក្ខុណា មិនបរិភោគភោជនដរាបដល់ឆ្អែត ពេញផ្ទៃ មិនប្រកបរឿយ ៗ នូវទីដេកស្រួលនូវទីផ្អែកស្រួល និងសេចក្តីលក់ស្រួល ចិត្ត​របស់ភិក្ខុនោះរមែងឱនទៅ ដើម្បីធ្វើព្យាយាមជាគ្រឿងដុតនូវកិលេស ដើម្បី​ប្រកបព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បីតាំងទុកនូវ​ព្យាយាម ចិត្តរបស់ភិក្ខុណា រមែងឱនទៅដើម្បីធ្វើព្យាយាម ជាគ្រឿងដុតនូវ​កិលេស ដើម្បីប្រកបព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បី​តាំង​ទុកនូវព្យាយាម នេះឈ្មោះថា ជាចំណងរបស់ចិត្តទី ៤ ដែលភិក្ខុនោះ កាត់ផ្តាច់​ហើយដោយល្អ យ៉ាងនេះ ។ ម្នាលភិក្ខុទាំងឡាយ មួយវិញទៀត ភិក្ខុ​ប្រព្រឹត្ត​ព្រហ្មចរិយធម៌ មិនប្រាថ្នានូវទេវនិកាយណាមួយ ដោយគិតថា អាត្មា​អញនឹងបានជាទេវតាមានស័ក្តិធំ ឬទេវតាមានស័ក្តិតូចណាមួយ ដោយសីល ឬវត្តតបៈ ឬព្រហ្មចរិយៈនេះទេ ។ ម្នាលភិក្ខុទាំងឡាយ ភិក្ខុណាប្រព្រឹត្ត​ព្រហ្ម​-ចរិយធម៌មិនប្រាថ្នា នូវទេវនិកាយណាមួយ ដោយគិតថាអាត្មាអញ នឹងបាន​ជា​ទេវតាមានស័ក្តិធំ ឬជាទេវតាមានស័ក្តិតូចណាមួយ ដោយសីល ឬវត្តតបៈ ឬ​ព្រហ្មចរិយៈនេះទេ ចិត្តរបស់ភិក្ខុនោះ រមែងឱនទៅដើម្បីធ្វើព្យាយាម ជាគ្រឿង​ដុត​នូវកិលេស ដើម្បីប្រកបព្យាយាមរឿយ ៗ ដើម្បីប្រព្រឹត្តព្យាយាមមិនដាច់ ដើម្បី​តាំងទុកនូវព្យាយាម ចិត្តរបស់ភិក្ខុណា តែងឱនទៅដើម្បីធ្វើព្យាយាម ជា​គ្រឿង​ដុតនូវកិលេស ដើម្បីប្រកបព្យាយាមរឿយ ៗ ដើម្បីប្រព្រឹត្តព្យាយាម​មិន​ដាច់ ដើម្បីតាំងទុកនូវព្យាយាម នេះឈ្មោះថា ជាចំណងរបស់ចិត្តទី ៥ ដែល​ភិក្ខុនោះ កាត់ផ្តាច់ហើយដោយល្អយ៉ាងនេះ ។ ចំណងរបស់ចិត្ត ទាំង ៥ ប្រការ​នេះឯង ឈ្មោះថា ភិក្ខុនោះកាត់ផ្តាច់ហើយ ។ ម្នាលភិក្ខុទាំងឡាយ ភិក្ខុណា​មួយ បានលះបង់នូវបង្គោលរបស់ចិត្តទាំង ៥ ប្រការនេះ បានកាត់ផ្តាច់នូវ​ចំណង​របស់ចិត្តទាំង ៥ ប្រការនេះ ។ ភិក្ខុនោះឯង នឹងដល់នូវសេចក្តីចម្រើនលូតលាស់ ដុះដាលក្នុងសាសនានេះ ដូច្នេះ នេះទើបជាឋានៈ ។</p>
        <p><a class='ref km' id='km២៣៣' href='#km២៣៣'>២៣៣</a>ភិក្ខុនោះ ចំរើននូវឥទ្ធិបាទដែលប្រកបដោយ ឆន្ទសមាធិនិង​បធាន​សង្ខារ ចំរើននូវឥទ្ធិបាទដែលប្រកបដោយ វីរិយសមាធិ ចិត្តសមាធិ វី​មំ​​​សាសមាធិនិងបធានសង្ខារ មានសេចក្តីព្យាយាម ជាគំរប់ ៥ ។ ម្នាល​ភិក្ខុ​ទាំងឡាយ ភិក្ខុនោះឯងប្រកបដោយអង្គ១៥មួយអន្លើដោយ​សេចក្តី​ព្យាយាម​​​​​​​​​​មាំ យ៉ាងនេះហើយ ភិក្ខុនោះគួរដើម្បីទម្លាយនូវកិលេស គួរដើម្បីត្រាស់ដឹង គួរ​ដើម្បីបាននូវអរហត្ត ជាអនុត្តរធម៌ដ៏ក្សេមចាកយោគៈ ។ ម្នាលភិក្ខុ​ទាំងឡាយ ដូចជាស៊ុតមាន់ទាំងឡាយ ៨ ក្តី ១០ ក្តី ១២ ក្តី ស៊ុតមាន់ទាំងនោះ ដែល​មេ​មាន់ក្រាបដោយប្រពៃហើយ ធ្វើឲ្យកក់ក្តៅដោយប្រពៃហើយ ឲ្យ​ចាប់ក្លិន​​ជាតិ​មាន់ដោយប្រពៃហើយ ។ មេមាន់នោះ មិនបាច់មាន​សេចក្តី​ប្រាថ្នាកើតឡើង យ៉ាងនេះថា ឱហ្ន៎ កូនមាន់ទាំងនេះគួរទម្លាយនូវសម្បកស៊ុត ដោយចុងក្រចក ឬដោយចុងចំពុះ ហើយញាស់ចេញមកដោយសួស្តី ដូច្នេះ ក៏​ពិតមែនហើយ ប៉ុន្តែកូនមាន់ទាំងនោះ គង់ទម្លាយសម្បកស៊ុតដោយចុងក្រចក ឬ​ដោយ​ចុង​ចំពុះ ហើយញាស់ចេញមកដោយសួស្តីបានដូចម្តេចមិញ ម្នាល​ភិក្ខុទាំងឡាយ ភិក្ខុដែលប្រកបដោយអង្គទាំង ១៥ មួយអន្លើ ដោយ​សេចក្តី​ព្យាយាម​មាំ យ៉ាង​នេះ​ហើយជាអ្នកគួរដើម្បីទម្លាយ (នូវកិលេស) គួរដើម្បី​ត្រាស់​ដឹង គួរដើម្បី​បាន​នូវ​​អរហត្ត ជាអនុត្តរធម៌ដ៏ក្សេមចាកយោគៈ ក៏​ដូច្នោះ​ដែរ​ ។ លុះព្រះមាន​ព្រះភាគបាន សម្តែងចេតោខីលសូត្រនេះចប់ហើយ ភិក្ខុ​ទាំង​នោះ ក៏មាន​សេចក្តី​​​​ពេញចិត្ត ត្រេកអរចំពោះភាសិត របស់​ព្រះមាន​ព្រះភាគ​ ។</p>
        <p>ចប់ ចេតោខីលសូត្រ ទី ៦ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>