<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn101' lang='km'>
        <header>
            <ul>
                <li>សុត្តន្តបិដក មជ្ឈិមនិកាយ</li>
                <li>ឧបរិបណ្ណាសកៈ</li>
                <li>សត្តមភាគ</li>
                <li>ទេវទហវគ្គ</li>
            </ul>
            <h1>ទេវទហសូត្រ​ ទី ១</h1>
            <p>សូមនមស្ការចំពោះព្រះមានព្រះភាគ អរហន្តសម្មាសម្ពុទ្ធ អង្គនោះ ។</p>
        </header>
        <p><a class='ref km' id='km1' href='#km1'>១</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគទ្រង់​គង់ក្នុងទេវទហនិគម របស់សក្យៈទាំងឡាយ ក្នុងដែនសក្កៈ ។​ កាល​ព្រះមាន​ព្រះ​ភាគទ្រង់គង់នៅ ក្នុងទេវទហនិគមនោះឯង បានត្រាស់​ហៅ​ពួកភិក្ខុថា ម្នាល​ភិក្ខុទាំងឡាយ ។ ភិក្ខុទាំងនោះ ទទួលព្រះពុទ្ធដីកា របស់ព្រះមាន-​ព្រះភាគ​ថា ព្រះករុណា ព្រះអង្គ ។</p>
        <p><a class='ref km' id='km2' href='#km2'>២</a>ព្រះមានព្រះភាគទ្រង់ត្រាស់ដូច្នេះថា ម្នាលភិក្ខុទាំងឡាយ មាន​សមណព្រាហ្មណ៍ពួកមួយ តែងនិយាយយ៉ាងនេះ យល់ឃើញយ៉ាងនេះថា បុរស​បុគ្គលនេះ ទទួលអារម្មណ៍ណាមួយ ជាសុខក្តី ជាទុក្ខក្តី មិនមែន​ទុក្ខ​មិនមែនសុខ​ក្តី អារម្មណ៍ទាំងអស់នោះឯង កើតឡើងព្រោះហេតុនៃកម្ម​ដែលខ្លួនបានធ្វើក្នុង​កាលមុន ឯការមិនទទឹកចិត្ត (ដោយរាគាទិក្កិលេស) ត​ទៅ ព្រោះដុតកម្តៅ ព្រោះវិនាសទៅនៃកម្មចាស់ ទាំងមិនធ្វើនូវកម្មថ្មី ការ​អស់ទៅនៃកម្ម ព្រោះមិន​ទទឹកចិត្ត (ដោយរាគាទិក្កិលេស) តទៅ ការអស់​ទៅនៃទុក្ខ ព្រោះអស់ទៅនៃកម្ម ការអស់ទៅនៃវេទនា ព្រោះអស់ទៅនៃទុក្ខ ទុក្ខ​ទាំងអស់នឹងសាបសូន្យទៅបាន ព្រោះអស់ទៅនៃវេទនា ម្នាលភិក្ខុ​ទាំង​ឡាយ ពួកនិគ្រន្ថ តែងនិយាយយ៉ាងនេះ​ឯង ។</p>
        <p><a class='ref km' id='km3' href='#km3'>៣</a>ម្នាលភិក្ខុទាំងឡាយ តថាគតបានចូលទៅរកពួកនិគ្រន្ថ ដែល​និយាយ​​យ៉ាងនោះ ហើយសួរយ៉ាងនេះថា ម្នាលអាវុសោនិគ្រន្ថទាំងឡាយ ឮថា អ្នកទាំង​ឡាយ តែងនិយាយយ៉ាងនេះ យល់ឃើញយ៉ាងនេះថា បុរស​បុគ្គលនេះ ទទួលនូវ​អារម្មណ៍ណាមួយ ជាសុខក្តី ជាទុក្ខក្តី មិនមែន​ទុក្ខ​មិន​មែនសុខក្តី អារម្មណ៍ទាំង​អស់នោះឯង​កើតឡើង ព្រោះហេតុនៃកម្ម ដែល​ខ្លួន​បានធ្វើទុក ក្នុងកាលមុន ឯ​ការ​មិនទទឹកចិត្ត (ដោយ​​រាគាទិក្កិ​លេស) តទៅ ព្រោះដុតកម្តៅ ព្រោះវិនាសទៅ នៃកម្មចាស់ ទាំងមិនធ្វើនូវកម្មថ្មី ការអស់ទៅនៃកម្ម ព្រោះមិនទទឹកចិត្ត (ដោយ​រាគាទិក្កិលេស) ការអស់​ទៅ​នៃទុក្ខ ព្រោះអស់ទៅនៃកម្ម ការអស់ទៅនៃវេទនា ព្រោះអស់ទៅនៃទុក្ខ ទុក្ខ​ទាំងអស់នឹងសាបសូន្យទៅបាន ព្រោះអស់ទៅនៃវេទនា ដូច្នេះពិតមែនឬ ។ ម្នាលភិក្ខុទាំងឡាយ និគ្រន្ថទាំងនោះ កាលបើតថាគតសួរ​យ៉ាងនេះហើយ ក៏ឆ្លើយតបថា ព្រះករុណា ទើបតថាគត សួរនិគ្រន្ថទាំងនោះ ​យ៉ាងនេះ​ទៀតថា ម្នាលអាវុសោនិគ្រន្ថទាំងឡាយ ចុះអ្នកទាំងឡាយ ដឹងថា យើងបាន​កើតហើយ ក្នុងកាលមុន មិនមែនមិនបានកើតទេ ដូច្នេះដែរឬ ។ ពួក​និគ្រន្ថ ឆ្លើយតបថា បពិត្រលោកដ៏មានអាយុ ដំណើរនេះ ពួកយើងមិនបានដឹង​​ទេ ។ ម្នាលអាវុសោនិគ្រន្ថទាំងឡាយ ចុះអ្នកទាំងឡាយ ដឹងថា យើងបានធ្វើ​បាបកម្មទុកក្នុងកាលពីដើម មិនមែនមិនបានធ្វើទេ ដូច្នេះដែរឬ ។ បពិត្រ​លោកដ៏​មាន​អាយុ ដំណើរនេះពួកយើងមិនបានដឹងទេ ។ ម្នាលអាវុសោ​និគ្រន្ថទាំងឡាយ ចុះអ្នកទាំងឡាយ ដឹងថា យើងបានធ្វើបាបកម្ម​យ៉ាង​នេះ​ខ្លះ យ៉ាងនោះខ្លះ​ ដូច្នេះ​ដែរឬ ។ បពិត្រលោកដ៏មានអាយុ ដំណើរ​នេះ ពួកយើងមិនបានដឹងទេ ។ ម្នាល​អាវុសោនិគ្រន្ថទាំងឡាយ ចុះអ្នក​ទាំងឡាយ ដឹងថា ទុក្ខទាំងប៉ុណ្ណេះសាប​សូន្យ​ហើយ ឬទុក្ខទាំងប៉ុណ្ណេះ​គប្បីសាបសូន្យ ឬក៏កាលបើទុក្ខទាំងប៉ុណ្ណេះ​សាប​សូន្យហើយ ទុក្ខទាំង​អស់នឹងសាប​សូន្យ​ទៅ ដូច្នេះដែរឬ ។ បពិត្រលោក​ដ៏មាន​អាយុ ដំណើរនេះ ពួកយើងមិន​បាន​ដឹងទេ ។ ម្នាលអាវុសោនិគ្រន្ថ​ទាំងឡាយ ចុះអ្នក​ទាំងឡាយ ដឹងនូវការ​លះ​បង់អកុសលធម៌ ដឹងនូវការបំពេញ​កុសលធម៌ ក្នុងបច្ចុប្បន្ន​នេះ ដូច្នេះឬទេ ។ បពិត្រលោកដ៏មានអាយុ ដំណើរនេះ ពួកយើង​មិន​​បាន​ដឹងទេ ។</p>
        <p><a class='ref km' id='km4' href='#km4'>៤</a>ម្នាលអាវុសោនិគ្រន្ថទាំងឡាយ ឮថា អ្នកទាំងឡាយ មិនដឹងថា យើង​បានកើតហើយ ក្នុងកាលមុន មិនមែនមិនបានកើតទេ មិនដឹងថា យើងបានធ្វើ​​បាបកម្មទុក ក្នុងកាលមុន មិនមែនមិនបានធ្វើទេ មិនដឹងថា យើងបានធ្វើបាបកម្ម​យ៉ាងនេះខ្លះ យ៉ាងនោះខ្លះ មិនដឹងថា ទុក្ខទាំងប៉ុណ្ណេះ​សាបសូន្យហើយ ឬទុក្ខ​ទាំងប៉ុណ្ណេះគប្បីសាបសូន្យ ឬក៏កាលបើទុក្ខទាំង​ប៉ុណ្ណេះ សាបសូន្យហើយ ទុក្ខ​ទាំងអស់នឹងសាបសូន្យទៅ ដូច្នេះទេ អ្នកទាំង ឡាយ ឈ្មោះថាមិនបានដឹងនូវការ​លះបង់អកុសលធម៌ មិនដឹងនូវ ការ​បំពេញ​កុសលធម៌ក្នុងបច្ចុប្បន្ននេះទេ កាល​បើមិនដឹងយ៉ាងនេះហើយ ពួក​និគ្រន្ថដ៏មានអាយុ មិនគួរនឹងនិយាយថា បុរស​បុគ្គលនេះ ទទួល​អារម្មណ៍​ណាមួយ ជាសុខក្តី ជាទុក្ខក្តី មិនមែនទុក្ខមិនមែនសុខ​ក្តី អារម្មណ៍​ទាំង​អស់​នោះឯង កើតឡើងព្រោះហេតុនៃកម្ម ដែលខ្លួនធ្វើទុក ក្នុង​កាលមុន ឯការ​មិនទទឹកចិត្ត (ដោយរាគាទិក្កិលេស) តទៅ ព្រោះដុតកម្តៅ ព្រោះ​វិនាស​ទៅនៃកម្មចាស់ ទាំងមិនធ្វើនូវកម្មថ្មី ការអស់ទៅនៃកម្ម ព្រោះមិន​ទទឹកចិត្ត (ដោយរាគាទិក្កិលេស) ការអស់ទៅនៃទុក្ខ ព្រោះអស់ទៅនៃកម្ម ការ​អស់ទៅនៃវេទនា ព្រោះអស់ទៅនៃទុក្ខ ទុក្ខទាំងអស់នឹងសាបសូន្យ ព្រោះ​​អស់​ទៅនៃវេទនា ។ ម្នាលអាវុសោនិគ្រន្ថទាំងឡាយ តែបើអ្នក​ទាំង​ឡាយ​ ដឹងថា យើងបានកើតហើយក្នុងកាលមុន មិនមែនមិនបានកើតទេ ដឹងថា​យើងបានធ្វើ​បាបកម្មទុកក្នុងកាលមុន​ មិនមែនមិនបានធ្វើទេ ដឹងថា យើង​បានធ្វើបាបកម្មយ៉ាង​នេះខ្លះ យ៉ាងនោះខ្លះ ដឹងថា ទុក្ខទាំង​ប៉ុណ្ណេះ​សាប​សូន្យហើយ ឬទុក្ខទាំងប៉ុណ្ណេះ​គប្បីសាបសូន្យ ឬក៏កាលបើទុក្ខទាំង ប៉ុណ្ណេះ​សាបសូន្យហើយ ទុក្ខទាំងអស់នឹង​សាបសូន្យទៅដូច្នេះ អ្នក​ទាំង​ឡាយ ឈ្មោះថាដឹងនូវការលះបង់អកុលធម៌ ដឹង​នូវការបំពេញកុសល​ធម៌ ក្នុង​បច្ចុប្បន្ន​នេះ កាលបើដឹង យ៉ាងនេះហើយ ទើបពួក​និគ្រន្ថដ៏​មាន​អាយុ គួរ​នឹងនិយាយថា បុរសបុគ្គលនេះ ទទួលនូវអារម្មណ៍ណា​មួយ ជា​សុខក្តី ជាទុក្ខក្តី មិនមែនទុក្ខមិនមែនសុខក្តី អារម្មណ៍ទាំងអស់នោះឯង កើតឡើង​ព្រោះហេតុនៃកម្ម ដែលខ្លួនបានធ្វើទុកក្នុងកាលមុន ឯការមិន​ទទឹកចិត្ត​ (ដោយរាគាទិក្កិលេស) តទៅ ព្រោះដុតកម្តៅ ព្រោះវិនាសទៅ​នៃកម្មចាស់ ទាំង​មិនធ្វើនូវកម្មថ្មី ការអស់ទៅនៃកម្ម ព្រោះមិនទទឹកចិត្ត (ដោយរាគា-ទិក្កិលេស) តទៅ ការអស់ទៅនៃទុក្ខ ព្រោះអស់ទៅនៃកម្ម ការអស់ទៅ​នៃ​វេទនា ព្រោះ​អស់ទៅនៃទុក្ខ ទុក្ខទាំងអស់នឹងសាបសូន្យទៅ ព្រោះអស់ទៅ​នៃវេទនា ។</p>
        <p><a class='ref km' id='km5' href='#km5'>៥</a>ម្នាលអាវុសោនិគ្រន្ថទាំងឡាយ ដូចបុរសត្រូវសរដែលមានថ្នាំពិស ដែលលាបដោយថ្នាំពិសដ៏ក្រាស់ ។ បុរសនោះក៏រងទុក្ខវេទនាខ្លាំងក្លា ខ្លោច​ផ្សា ព្រោះហេតុតែត្រូវសរនោះ ពួកមិត្រអាមាត្យនិងញាតិ​សាលោហិត​របស់​បុរសនោះ ក៏នាំយកទៅឲ្យពេទ្យវះថែរក្សា ។ ពេទ្យវះនោះយក​កាំបិត​វះ​មុខ​ដំបៅ ​នៃបុរសនោះ ។ បុរសនោះរងទុក្ខវេទនាខ្លាំងក្លា​ ខ្លោចផ្សា ព្រោះ​ហេតុតែវះមុខ​ដំបៅ ដោយកាំបិតនោះ ពេទ្យវះនោះក៏យកដំបៀតត្បៀត រំកៀកមើលសររបស់​បុរសនោះ ។ បុរសនោះក៏រងទុក្ខវេទនាខ្លាំងក្លា ខ្លោច​ផ្សា ព្រោះហេតុតែត្បៀត​សរ មើលដោយដំបៀតនោះទៀត ពេទ្យវះនោះ​ចាប់​ដកសរអំពីបុរសនោះ ។ បុរសនោះក៏រងទុក្ខវេទនាខ្លាំងក្លា ខ្លោចផ្សា ព្រោះ​ហេតុតែដកសរនោះថែមទៀត ពេទ្យវះនោះក៏យកកម្ទេច ថ្នាំទៅ​រោយ ត្រង់មុខដំបៅនៃបុរសនោះ ។ បុរសនោះក៏​រងទុក្ខវេទនា​ខ្លាំងក្លា ខ្លោច​ផ្សា ព្រោះហេតុរោយកម្ទេចថ្នាំ ត្រង់មុខដំបៅនោះ​ថែមទៀត ។ សម័យខាង​ក្រោយ​មក បុរសនោះក៏មានដំបៅដុះសាច់ ព្រមទាំង​ស្បែក ជាអ្នកលែងឈឺ​ចាប់ មានសេចក្តីសុខ រួចខ្លួនអំពីពេទ្យថែរក្សា មាន​អំណាចខ្លួនឯង ទៅណា​មក​ណាតាមសេចក្តីប្រាថ្នាបាន ។ បុរសនោះក៏គិត​យ៉ាងនេះថា កាលពី​ដើម អាត្មាអញត្រូវសរ ដែលមានថ្នាំពិស ដែលលាបដោយ​ថ្នាំពិសយ៉ាងក្រាស់ អាត្មាអញនោះ ក៏រងទុក្ខវេទនាខ្លាំងក្លា ខ្លោចផ្សា ព្រោះ​ហេតុតែត្រូវសរ​នោះ​ឯង មិត្តអាមាត្យ និងញាតិសាលោហិតទាំងឡាយ​របស់​អញនោះ ក៏នាំយក​ទៅឲ្យពេទ្យវះ​ថែរក្សា ពេទ្យវះនោះយកកាំបិតវះមុខដំបៅ​របស់អញនោះ អញ​នោះ​ក៏រងទុក្ខវេទនាខ្លាំងក្លា ខ្លោចផ្សា ព្រោះហេតុតែវះមុខ​ដំបៅដោយ​កាំ​បិត​នោះ លុះពេទ្យវះនោះយកដំបៀតត្បៀតរំកៀកមើលសរ ​របស់អញ​នោះ ខ្លួនអញក៏រងទុក្ខវេទនា ខ្លាំងក្លា ខ្លោចផ្សា ព្រោះហេតុតែត្បៀត​សរ​ដោយដំបៀតនោះទៀត លុះពេទ្យវះនោះ ចាប់ដកសររបស់អញនោះ ខ្លួន​អញ​នោះក៏រងទុក្ខវេទនា ខ្លាំងក្លា ខ្លោចផ្សា ព្រោះហេតុតែដកសរចេញនោះ​ទៀត លុះពេទ្យវះនោះយកកម្ទេចថ្នាំរោយ ត្រង់មុខដំបៅរបស់អញនោះ ខ្លួនអញ​នោះក៏រងទុក្ខវេទនាខ្លាំងក្លា ខ្លោចផ្សា ព្រោះហេតុតែរោយ​កម្ទេច​​ថ្នាំត្រង់មុខ​ដំបៅ​នោះ ឥឡូវនេះខ្លួនអញនោះ មានដំបៅដុះសាច់ ព្រម​ទាំង​ស្បែក ជាអ្នកលែង​ឈឺចាប់ មានសេចក្តីសុខ រួចខ្លួនអំពីពេទ្យថែរក្សា ជាអ្នក​មាន​អំណាចខ្លួនឯង ទៅណាមកណាតាមសេចក្តីប្រាថ្នាបាន សេចក្តី​នេះ​មាន​ឧបមា​យ៉ាងណា ។ ម្នាលអាវុសោនិគ្រន្ថទាំងឡាយ មានឧបមេយ្យ​ដូច អ្នកទាំងឡាយ បើដឹងថា យើងបានកើតហើយក្នុងកាលមុន មិនមែន មិនបានកើតទេ ដឹងថា យើង​បានធ្វើ​បាបកម្មទុកក្នុងកាលមុន មិនមែនមិន​បានធ្វើទេ ដឹងថា យើងបានធ្វើបាប​កម្ម​យ៉ាងនេះខ្លះ យ៉ាងនោះខ្លះ ដឹងថា ទុក្ខទាំងប៉ុណ្ណេះសាបសូន្យហើយ ឬទុក្ខទាំង​ប៉ុណ្ណេះគប្បីសាបសូន្យទៅ ឬក៏កាលបើ ទុក្ខទាំងប៉ុណ្ណេះសាបសូន្យហើយ ទុក្ខទាំងអស់នឹងសាបសូន្យ​ទៅ អ្នកទាំងឡាយ ​ឈ្មោះថាដឹងនូវការលះបង់អកុសល​ធម៌ ដឹងនូវការ បំពេញ​កុសលធម៌ក្នុងបច្ចុប្បន្ននេះ កាលបើដឹងយ៉ាងនេះហើយ ទើប​ពួក​និគ្រន្ថ​​ដ៏មានអាយុ គួរពោលថា បុរសបុគ្គលនេះ ទទួលរងអារម្មណ៍​ណា​មួយ ជាសុខក្តី ជាទុក្ខក្តី មិនមែនទុក្ខមិនមែនសុខក្តី អារម្មណ៍ទាំងអស់នោះ​ឯង កើតឡើងព្រោះហេតុនៃកម្ម ដែលខ្លួនធ្វើទុក ក្នុងកាលមុន ឯការមិន​ទទឹក​ចិត្ត (ដោយ​រាគាទិក្កិលេស) តទៅ ព្រោះដុតកម្តៅ ព្រោះវិនាសទៅនៃ​កម្ម​ចាស់ ទាំងមិន​ធ្វើនូវកម្មថ្មី ការអស់ទៅនៃកម្ម ព្រោះមិនទទឹកចិត្ត (ដោយ​រាគាទិក្កិ​លេស) តទៅ ការអស់ទៅនៃទុក្ខ ព្រោះអស់ទៅនៃកម្ម ការអស់ទៅ​នៃ​វេទនា ព្រោះអស់​ទៅនៃទុក្ខ ទុក្ខទាំងអស់នឹងសាបសូន្យទៅ ព្រោះអស់​ទៅនៃ​វេទនា ។ ម្នាល​អាវុសោនិគ្រន្ថទាំងឡាយ តែបើអ្នកទាំងឡាយ មិនដឹង​ថា យើង​បានកើត​ហើយ​ក្នុងកាលមុន មិនមែនមិ​នបានកើតទេ មិនដឹងថា យើង​បានធ្វើបាបកម្មទុក​ក្នុង​កាលមុន មិនមែនមិនបានធ្វើទេ មិនដឹងថា យើង​បាន​ធ្វើបាបកម្មយ៉ាងនេះខ្លះ យ៉ាងនោះខ្លះ មិនដឹងថា ទុក្ខទាំង​ប៉ុណ្ណេះ​​សាប​សូន្យទៅហើយ ឬទុក្ខទាំងប៉ុណ្ណេះ​គប្បីសាបសូន្យទៅ ឬក៏កាលបើ​ទុក្ខ​ទាំងប៉ុណ្ណេះសាបសូន្យហើយ ទុក្ខទាំងអស់​នឹងសាបសូន្យទៅ អ្នកទាំង ឡាយ​ឈ្មោះថាមិនដឹងនូវការលះបង់​អកុសល​ធម៌ មិនដឹងនូវការ​បំពេញ កុសល​ធម៌ក្នុងបច្ចុប្បន្ន ព្រោះហេតុណា ហេតុ​នោះ បានជាពួកនិគ្រន្ថ​ដ៏​មានអាយុ មិនគួរនឹងពោលថា បុរសបុគ្គលនេះ ទទួល​នូវ​អារម្មណ៍​ណាមួយ ជាសុខក្តី ជាទុក្ខក្តី មិនមែនសុខមិនមែនទុក្ខក្ដី អារម្មណ៍ទាំងអស់នោះឯង កើតឡើងព្រោះ​ហេតុ​នៃកម្ម ដែលខ្លួនធ្វើទុកក្នុងកាលមុន ការមិនទទឹកចិត្ត (ដោយរាគា​ទិក្កិ​លេស) តទៅ ព្រោះដុតកម្តៅ ព្រោះវិនាសទៅនៃកម្មចាស់ ទាំងមិនធ្វើនូវ​កម្មថ្មី ឯការអស់ទៅនៃកម្ម ព្រោះមិនទទឹកចិត្ត (ដោយរាគាទិក្កិ​លេស) តទៅ ការអស់​ទៅនៃទុក្ខ ព្រោះអស់ទៅនៃកម្ម ការអស់ទៅនៃវេទនា ព្រោះអស់ទៅ​នៃ​ទុក្ខ ទុក្ខទាំងអស់នឹងសាបសូន្យទៅ ព្រោះអស់ទៅនៃ​វេទ​នា ។</p>
        <p><a class='ref km' id='km6' href='#km6'>៦</a>ម្នាលភិក្ខុទាំងឡាយ កាលបើតថាគតពោលយ៉ាងនេះហើយ និគ្រន្ថ​​​​ទាំងនោះឆ្លើយតបនឹងតថាគតដូច្នេះថា ម្នាលអាវុសោ និគណ្ឋនាដ​-បុត្រ ជាអ្នក​ដឹងសព្វ ឃើងសព្វ តែងប្តេជ្ញានូវញាណទស្សនៈ (ការដឹងការ​ឃើញ) មិន​មានសេសសល់ថា អញកាលដើរក្តី ឈរក្តី ដេកលក់ក្តី ភ្ញាក់​ឡើងក្តី ញាណទស្សនៈ​តែងតំកល់ស៊ប់ជាប់ជានិច្ច ។ និគណ្ឋនាដបុត្រនោះ បាននិយាយយ៉ាងនេះថា ម្នាល​អាវុសោនិគ្រន្ថទាំងឡាយ បាបកម្ម ដល​អ្នកទាំងឡាយ បានធ្វើទុកក្នុង​កាល​មុនមានដែរ ចូរអ្នកទាំងឡាយ ធ្វើបាប​កម្ម​នោះឲ្យសាបសូន្យទៅ ដោយ​ទុក្ករកិរិយា ដ៏តឹងរ៉ឹងនេះចុះ ក៏ឥឡូវនេះ អ្នកទាំងឡាយ បានសង្រួមដោយកាយ សង្រួមដោយវាចា សង្រួម​ដោយ​ចិត្ត ក្នុងទុក្ករកិរិយានុ៎ះហើយ ដោយហេតុណា ហេតុនោះ ឈ្មោះថា មិន​ធ្វើ​បាបកម្មតទៅ ការមិនទទឹកចិត្ត (ដោយរាគាទិក្កិ​លេស) តទៅ ព្រោះដុត​កម្តៅ ព្រោះវិនាសទៅនៃកម្មចាស់ ទាំងមិនធ្វើនូវកម្មថ្មី ការអស់ទៅនៃកម្ម ព្រោះ​មិនទទឹកចិត្ត (ដោយរាគាទិក្កិលេស) តទៅ ការអស់​ទៅនៃទុក្ខ ព្រោះ​អស់​ទៅ​នៃកម្ម ការអស់ទៅនៃវេទនា ព្រោះអស់ទៅនៃទុក្ខ ទុក្ខ​ទាំងអស់នឹង​សាប​សូន្យទៅ ព្រោះអស់ទៅនៃវេទនា (ពាក្យរបស់និគណ្ឋនាដ​បុត្រ) នោះ រមែង​គាប់ចិត្ត​​ត្រូវចិត្តពួកយើង ទាំងពួកយើងក៏ជាអ្នកត្រេកអរនឹង​ពាក្យនោះ ។</p>
        <p><a class='ref km' id='km7' href='#km7'>៧</a>ម្នាលភិក្ខុទាំងឡាយ កាលបើនិគ្រន្ថទាំងឡាយ និយាយយ៉ាងនេះ​ហើយ តថាគតបានតបទៅនិគ្រន្ថទាំងនោះ ដូច្នេះថា ម្នាលអាវុសោនិគ្រន្ថ​ទាំងឡាយ ធម៌ទាំងឡាយ​ ៥ យ៉ាងនេះ មានវិបាកពីរប្រការ ក្នុងបច្ចុប្បន្ននេះ ធម៌ ៥ យ៉ាង តើដូចម្តេច ធម៌ ៥ យ៉ាងគឺ សទ្ធា (ការជឿ) ១ រុចិ (ការគាប់ចិត្ត) ១ អនុស្សវៈ (ការឮតៗគ្នា) ១ អាការបរិវិតក្កៈ (ការត្រិះរិះតាមហេតុ) ១ ទិដ្ឋិនិជ្ឈនក្ខន្តិ (ការ​ពេញចិត្តថាត្រូវនឹងលទ្ធិរបស់ខ្លួន) ១ ម្នាលអាវុសោ​និគ្រន្ថ​​​ទាំងឡាយ ធម៌ទាំង ៥ យ៉ាងនេះឯង ដែលមានវិបាកពីរប្រការ ​ក្នុង​បច្ចុប្បន្ននេះ បណ្តាធម៌ទាំង​ ៥ ប្រការនេះ សទ្ធា (ការជឿ) ចំពោះគ្រូដែល​កន្លង​ទៅហើយ តើដូចម្តេច រុចិ (ការ​គាប់ចិត្ត) តើដូចម្តេច អនុស្សវៈ (ការ​ឮតៗគ្នា) តើដូចម្តេច អាការបរិវិត្តក្កៈ (ការត្រិះរិះតាមហេតុ) តើដូចម្តេច ទិដ្ឋិនិជ្ឈានក្ខន្តិ (ការពេញចិត្តថាត្រូវនឹងលទ្ធិ​របស់ខ្លួន) តើដូចម្តេច របស់​និគ្រន្ថដ៏មានអាយុ​ទាំងឡាយ ។ ម្នាលភិក្ខុទាំងឡាយ កាលតថា​គត សួរ​យ៉ាង​នេះ ក៏មិនបានជួប​នឹងពាក្យតទល់ ដែលប្រកបដោយ​ ធម៌ណាមួយ​អំពី​ពួកនិគ្រន្ថឡើយ ។</p>
        <p><a class='ref km' id='km8' href='#km8'>៨</a>ម្នាលភិក្ខុទាំងឡាយ មួយទៀត តថាគតសួរនិគ្រន្ថទាំងឡាយនោះ ដូច្នេះថា ម្នាលអាវុសោនិគ្រន្ថទាំងឡាយ អ្នកទាំងឡាយ សម្គាល់​នូវសេចក្តី​នោះ​ថាដូចម្តេច បើអ្នកទាំងឡាយ មានសេចក្តីប្រឹងប្រែងខ្លាំង មានសេចក្តី​ព្យាយាម​ខ្លាំងក្នុងសម័យណា តើអ្នកទាំងឡាយ រងទុក្ខវេទនាខ្លាំងក្លា ខ្លោច​ផ្សា ដែលកើត​មកអំពីសេចក្តីប្រឹងប្រែងខ្លាំង ក្នុងសម័យនោះឬទេ មួយទៀត​ បើអ្នកទាំងឡាយ​ មិនមានសេចក្តីប្រឹងប្រែងខ្លាំង មិនមានសេចក្តីព្យាយាម​ខ្លាំង ​ក្នុងសម័យណា តើអ្នកទាំងឡាយ មិនរងទុក្ខវេទនា ក្លាខ្លាំង ខ្លោចផ្សា ដែលកើតមកពីសេចក្តី​ប្រឹងប្រែងខ្លាំង ក្នុងសម័យនោះទេឬ ។ ពួកនិគ្រន្ថ ទាំងនោះ ឆ្លើយតបថា ម្នាល​អាវុសោគោតម បើពួកយើងខ្ញុំមានសេចក្តី​ប្រឹង​ប្រែងខ្លាំង មានសេចក្តី​ព្យាយាមខ្លាំង ក្នុងសម័យណា ពួកយើង ក៏រងទុក្ខ​វេទនា​ក្លាខ្លាំង ខ្លោចផ្សា ដែល​កើតមកអំពីសេចក្តីប្រឹង​ប្រែងខ្លាំង ក្នុងសម័យ​នោះ បើពួកយើងមិនមាន​សេចក្តី​ប្រឹងប្រែងខ្លាំងទេ មិនមានសេចក្តី​ព្យាយាម​ខ្លាំងទេ ក្នុងសម័យណា ពួកយើង ក៏​មិនរងទុក្ខវេទនាក្លាខ្លាំង ខ្លោច​ផ្សា ដែលកើតមកអំពីសេចក្តីប្រឹង​ប្រែងខ្លាំង ​ក្នុងសម័យនោះ ។</p>
        <p><a class='ref km' id='km9' href='#km9'>៩</a>ម្នាលអាវុសោនិគ្រន្ថទាំងឡាយ បានឮថា បើអ្នកទាំងឡាយ មាន​សេចក្តីប្រឹងប្រែងខ្លាំង មានសេចក្តីព្យាយាមខ្លាំង ក្នុងសម័យណា អ្នក​ទាំង​ឡាយ ក៏រងទុក្ខវេទនាក្លាខ្លាំង ខ្លោចផ្សា ដែលកើតមកអំពីសេចក្តីប្រឹងប្រែង​ខ្លាំង ក្នុងសម័យនោះ បើអ្នកទាំងឡាយមិនមានសេចក្តីប្រឹងប្រែងខ្លាំងទេ មិន​​មានសេចក្តីព្យាយាមខ្លាំងទេ ក្នុងសម័យណា អ្នកទាំងឡាយ​ ក៏មិន​រង​ទុក្ខវេទនា​ក្លាខ្លាំង ខ្លោចផ្សា ដែលកើតអំពីសេចក្តីប្រឹងប្រែងខ្លាំង ក្នុង​សម័យ​នោះ កាលបើ​យ៉ាងនេះ ពួកនិគ្រន្ថដ៏មានអាយុ មិនគួរនឹងនិយាយថា បុរស​បុគ្គលនេះទទួល​អារម្មណ៍ណាមួយ ជាសុខក្តី ជាទុក្ខក្តី មិនមែនទុក្ខ​មិនមែន​សុខក្តី អារម្មណ៍ទាំង​អស់នោះ កើតឡើង ព្រោះហេតុតែខ្លួន​ធ្វើកម្មទុក ​ក្នុង​កាលមុន ការមិនទទឹក​ចិត្ត (ដោយរាគាទិក្កិលេស) តទៅ ព្រោះដុតកម្តៅ ព្រោះវិនាសទៅ នៃកម្ម​ចាស់ ទាំងមិនធ្វើនូវកម្មថ្មី ការអស់ទៅនៃកម្ម ព្រោះ​មិនទទឹកចិត្ត (ដោយរាគាទិក្កិលេស) តទៅ ការអស់ទៅនៃទុក្ខ ព្រោះ​អស់​ទៅ​នៃកម្ម ការអស់ទៅនៃវេទនា ព្រោះអស់ទៅនៃទុក្ខ ទុក្ខទាំងអស់ ​នឹងសាប​សូន្យទៅ ព្រោះអស់ទៅនៃវេទនា ។ ម្នាលអាវុសោនិគ្រន្ថទាំងឡាយ បើអ្នក​ទាំងឡាយ មានសេចក្តីប្រឹងប្រែងខ្លាំង មានសេចក្តីព្យាយាម​ខ្លាំង ​ក្នុងសម័យ​ណា ទុក្ខវេទនាក្លាខ្លាំង​ ខ្លោចផ្សា ដែល​កើត អំពីសេចក្តីប្រឹងប្រែង ក៏គប្បី​តាំងឡើង ក្នុងសម័យនោះ មួយទៀត អ្នក​ទាំងឡាយមិនមាន សេចក្តីប្រឹង​ប្រែងខ្លាំង មិនមានសេចក្តី​ព្យាយាម​ខ្លាំង ក្នុង​សម័យណា ទុក្ខវេទនាក្លាខ្លាំង ខ្លោចផ្សា ដែលកើត​អំពីសេចក្តី​ប្រឹងប្រែង ក៏គង់​តាំងឡើង ក្នុងសម័យនោះ កាលបើយ៉ាងនេះ ទើបពួក​និគ្រន្ថ​មានអាយុ​ គួរនឹងពោលថា បុរសបុគ្គល​នេះ​ទទួលអារម្មណ៍ណាមួយ ជាសុខក្តី ជាទុកក្តី មិនមែន​ទុក្ខមិនមែនសុខក្តី អារម្មណ៍ទាំងអស់នោះ ​កើតឡើង ព្រោះហេតុតែកម្មដែលខ្លួន​ធ្វើទុកក្នុង​កាលមុន ការមិនទទឹកចិត្ត (ដោយរាគាទិក្កិលេស) តទៅ ព្រោះដុត​កម្តៅ ព្រោះវិនាសទៅ នៃកម្មចាស់ ទាំងមិនធ្វើនូវកម្មថ្មី ការអស់ទៅនៃកម្ម ព្រោះ​មិនទទឹកចិត្ត (ដោយរាគា​ទិក្កិលេស) តទៅ ការអស់ទៅនៃទុក្ខ ព្រោះ​អស់​ទៅនៃកម្ម ការអស់ទៅនៃ​វេទនា ព្រោះអស់ទៅនៃទុក្ខ ទុក្ខទាំងអស់នឹង​សាប​សូន្យទៅ ព្រោះអស់​ទៅនៃ​វេទនា ។ ម្នាលអាវុសោនិគ្រន្ថទាំងឡាយ បើអ្នក​ទាំងឡាយ មាន​សេចក្តីប្រឹងប្រែងខ្លាំង មានសេចក្តីព្យាយាមខ្លាំង ក្នុង​សម័យ​ណា អ្នកទាំង​ឡាយ ​ក៏ទទួលទុក្ខវេទនា ក្លាខ្លាំង ខ្លោចផ្សា ដែលកើតអំពី​សេចក្តី​ប្រឹងប្រែង​ខ្លាំង ​ក្នុងសម័យនោះ បើអ្នកទាំងឡាយ មិនមានសេចក្តី​ប្រឹង​ប្រែងខ្លាំង មិន​មានសេចក្តីព្យាយាមខ្លាំង ក្នុងសម័យណា អ្នកទាំងឡាយ ក៏ទទួល​ទុក្ខវេទនា​ក្លាខ្លាំង​ ខ្លោចផ្សា ដែលកើតអំពីសេចក្តីប្រឹងប្រែងខ្លាំង ក្នុង​សម័យ​នោះ ព្រោះ​ហេតុណា ហេតុនោះ អ្នកទាំងឡាយនោះ កាលទទួល​រងទុក្ខវេទនា​ ​ក្លាខ្លាំង ខ្លោចផ្សា ដែលកើតអំពីសេចក្តីប្រឹងប្រែង ដោយខ្លួន​ឯង ឈ្មោះថាប្រកាន់ខុស ព្រោះសេចក្តីល្ងង់ ព្រោះការមិនដឹង ព្រោះសេចក្តី​ភាន់ច្រឡំថា បុរស​បុគ្គលនេះ ទទួលអារម្មណ៍ណាមួយ ជាសុខក្តី ជាទុក្ខក្តី មិនមែន​ទុក្ខមិនមែនសុខ​ក្តី អារម្មណ៍ទាំងអស់នោះ កើតឡើងព្រោះហេតុតែ​កម្ម ដែលខ្លួនធ្វើទុកក្នុង​កាល​មុន ការមិនទទឹកចិត្ត (ដោយរាគាទិក្កិលេស) តទៅ ព្រោះដុតកម្តៅ ព្រោះ​វិនាស​ទៅនៃកម្មចាស់ ទាំងមិនធ្វើនូវកម្មថ្មី ការអស់ទៅនៃកម្ម ព្រោះមិនទទឹកចិត្ត (ដោយរាគាទិក្កិលេស) តទៅ ការអស់​ទៅនៃទុក្ខ ព្រោះអស់ទៅនៃកម្ម ការអស់​ទៅនៃវេទនា ព្រោះអស់​ទៅនៃទុក្ខ ទុក្ខទាំងអស់នឹងសាបសូន្យទៅ ព្រោះអស់​ទៅ​នៃវេទនា ។ ម្នាលភិក្ខុទាំង​ឡាយ កាលតថាគត និយាយយ៉ាងនេះ ក៏មិនបានជួប​ប្រទះនឹងពាក្យតទល់ ដែលប្រកបដោយធម៌ណាមួយ អំពីពួក​និគ្រន្ថឡើយ ។</p>
        <p><a class='ref km' id='km10' href='#km10'>១០</a>ម្នាលភិក្ខុទាំងឡាយ មួយទៀត តថាគតបានសួរពួក​និគ្រន្ថទាំង​នោះ​យ៉ាងនេះថា ម្នាលអាវុសោនិគ្រន្ថទាំងឡាយ អ្នកទាំងឡាយ សម្គាល់​សេចក្តី​​នោះថាដូចម្តេច កម្មណាដែលឲ្យផលក្នុងបច្ចុប្បន្ននេះ តើកម្មនោះ ​គេ​អាច​បំបែរ ដោយសេចក្តីប្រឹងប្រែង ឬដោយសេចក្តីព្យាយាមថា សូម​ឲ្យ​ផលក្នុងបរលាក​វិញ ដូច្នេះបានឬទេ ។ ពួកនិគ្រន្ថឆ្លើយតបថា ម្នាលអាវុសោ មិន​បានទេ ។ ចុះកម្មណាដែលឲ្យផលក្នុងបរលោក តើកម្មនោះ​​​​​​​​​​​​​​​​​​​​​​​​​​​​​​ ​គេអាច​បំបែរ ដោយសេចក្តី​ប្រឹងប្រែង ឬដោយសេចក្តីព្យាយាមថា សូមឲ្យផល​ក្នុងបច្ចុប្បន្នវិញ ដូច្នេះបាន​ឬទេ ។ ម្នាលអាវុសោ មិនបានទេ ។ ម្នាល​អាវុសោនិគ្រន្ថទាំងឡាយ អ្នក​ទាំង​ឡាយ សម្គាល់សេចក្តីនោះថាដូចម្តេច កម្មណាឲ្យផលជាសុខ តើកម្ម​នោះ ​គេ​អាចបំបែរ ដោយសេចក្តីប្រឹងប្រែង ឬដោយសេចក្តីព្យាយាមថា សូមឲ្យផល​ជាទុក្ខវិញ ដូច្នេះបានឬទេ ។ ម្នាល​អាវុសោ មិនបានទេ ។ ចុះកម្មណាឲ្យ​ផល​ជាទុក្ខ តើកម្មនោះគេអាច​បំបែរ ដោយសេចក្តីប្រឹងប្រែង ឬដោយសេចក្តី​ព្យាយាម​ថា សូមឲ្យផលជាសុខវិញ ដូច្នេះបានឬទេ ។ ម្នាលអាវុសោ មិនបាន​ទេ ។ ម្នាល​អាវុសោនិគ្រន្ថ​ទាំង​ឡាយ អ្នកទាំងឡាយ សម្គាល់សេចក្តីនោះថាដូចម្តេច កម្ម​ណាឲ្យផល​​ក្នុង​អត្តភាពដែលសម្រេច​ហើយ គឺអត្តភាពក្នុងបច្ចុប្បន្ន តើកម្ម​នោះ​គេអាច​បំបែរ ដោយសេចក្តី​​​​ប្រឹងប្រែង ឬដោយសេចក្តីព្យាយាមថា សូម​ឲ្យ​ផលក្នុង អត្តភាពដែលមិនទាន់​សម្រេច គឺអត្តភាពក្នុងបរលោកវិញ ដូច្នេះ​បាន​​ឬទេ ។ ម្នាលអាវុសោ មិនបាន​ទេ ។ ចុះកម្មណាឲ្យផលក្នុងអត្តភាព​ដែល​មិនទាន់​ចាស់​ក្លា តើកម្មនោះ គេអាច​បំបែរដោយសេចក្តីប្រឹងប្រែង ឬដោយ​សេចក្តី​ព្យាយាមថា សូមឲ្យផលក្នុង​អត្តភាពដែលចាស់ក្លាវិញ ដូច្នេះបានឬ​ទេ ។ ម្នាលអាវុសោ មិនបានទេ ។ ម្នាលអាវុសោនិគ្រន្ថ​ទាំង​ឡាយ អ្នក​ទាំងឡាយ សម្គាល់សេចក្តីនោះថាដូចម្តេច កម្មណាដែលឲ្យផល​ច្រើន តើកម្ម​នោះគេ អាចបំបែរ ដោយសេចក្តីប្រឹងប្រែង ឬដោយសេចក្តីព្យាយាមថា សូម​ឲ្យផល​តិច ដូច្នេះវិញបានឬទេ ។ ម្នាល​អាវុសោ មិនបានទេ ។ ចុះកម្មណាដែល​ឲ្យផលតិច តើកម្មនោះ គេអាចបំបែរ ដោយសេចក្តី​ប្រឹងប្រែង ឬដោយ សេចក្តី​ព្យាយាមថា សូមឲ្យផលច្រើន ដូច្នេះវិញ ​​បានឬទេ ។ ម្នាលអាវុសោ មិនបានទេ ។ ម្នាលអាវុសោនិគ្រន្ថទាំងឡាយ អ្នកទាំងឡាយ សម្គាល់សេចក្តី​នោះ​ថាដូចម្តេច កម្មណាដែលឲ្យផល តើកម្ម​នោះ គេអាចបំបែរ ដោយ​សេចក្តីប្រឹងប្រែង ឬ​ដោយសេចក្តីព្យាយាមថា សូមកុំឲ្យផល ដូច្នេះវិញបាន​ឬទេ ។ ម្នាលអាវុសោ មិនបានទេ ។​ ចុះកម្មណា​ដែលមិនឲ្យផល តើកម្មនោះ​គេអាចបំបែរ ដោយ​សេចក្តីប្រឹងប្រែង ឬដោយ​សេចក្តីព្យាយាមថា សូមឲ្យ​ផលដូច្នេះវិញ បានឬទេ ។ ម្នាលអាវុសោ មិន​បានទេ ។</p>
        <p><a class='ref km' id='km11' href='#km11'>១១</a>ម្នាលអាវុសោនិគ្រន្ថទាំងឡាយ បានឮថា កម្មណាដែលឲ្យផល​ក្នុង​បច្ចុប្បន្ននេះ កម្មនោះគេមិនអាចនឹងបំបែរ ដោយសេចក្តីប្រឹងប្រែង ឬដោយ​សេចក្តីព្យាយាមថា សូមឲ្យផល ក្នុងបរលោកវិញបានឡើយ ។ កម្ម​ណា​ដែល​ឲ្យផល ក្នុងបរលោក​ កម្មនោះ គេមិនអាចនឹងបំបែរ ដោយសេចក្តី​ប្រឹងប្រែង ឬ​ដោយសេចក្តីព្យាមយាមថា សូមឲ្យផលក្នុងបច្ចុប្បន្នវិញ​បាន​ឡើយ ។ កម្មណា​ដែលឲ្យផលជាសុខ កម្មនោះគេមិនអាចនឹងបំបែរ ដោយ​សេចក្តី​ប្រឹងប្រែង ឬ​ដោយសេចក្តីព្យាមយាមថា សូមឲ្យផលជាទុក្ខវិញ បាន​ឡើយ ។ កម្មណាឲ្យ​ផលជាទុក្ខ កម្មនោះគេមិនអាចនឹងបំបែរ ដោយសេចក្តី​ប្រឹង​ប្រែង ឬដោយ​សេចក្តីព្យាយាមថា សូមឲ្យផលជាសុខវិញបានឡើយ ។ កម្មណា​ឲ្យផល​ក្នុងអត្តភាពដែលសម្រេចហើយ កម្មនោះ គេមិន​អាច​នឹង​បំបែរដោយសេចក្តី​ប្រឹងប្រែង ឬដោយសេចក្តីព្យាយាមថា សូមឲ្យផល​ក្នុង​អត្តភាព​ដែលមិនទាន់​សម្រេចវិញ បានឡើយ ។ កម្មណាឲ្យផល​ក្នុង​អត្តភាព​ដែល​មិនទាន់​សម្រេច កម្មនោះគេមិនអាចនឹងបំបែរ ដោយ​សេចក្តី​ប្រឹងប្រែង ឬដោយ​សេចក្តីព្យាយាមថា សូមឲ្យផលក្នុងអត្តភាព​ដែល​សម្រេច​វិញបាន​ឡើយ ។ កម្ម​ណាដែលឲ្យផលច្រើន កម្មនោះ គេមិនអាច​នឹង​បំបែរ ដោយសេចក្តី​ប្រឹងប្រែង ឬ​ដោយ​សេចក្តីព្យាយាមថា សូមឲ្យផល តិច​វិញបានឡើយ ។ កម្មណាដែលឲ្យ​ផលតិច កម្មនោះគេមិន អាច​នឹង​បំបែរ ដោយសេចក្តី​ប្រឹងប្រែង ឬដោយ​សេចក្តីព្យាយាមថា សូមឲ្យផល ច្រើនវិញ​បាន​ឡើយ ។ កម្មណាដែលឲ្យផល កម្មនោះគេមិនអាចនឹងបំបែរ ដោយ​សេចក្តី​ប្រឹង​ប្រែង ឬដោយសេចក្តី​ព្យាយាមថា​ សូមកុំឲ្យផលវិញបាន ឡើយ ។ កម្មណាដែលមិន​ឲ្យផល កម្មនោះ​គេមិនអាចនឹងបំបែរ ដោយ​សេចក្តីប្រឹងប្រែង ឬដោយសេចក្តី​ព្យាយាមថា សូម​ឲ្យផលវិញបានឡើយ ។ កាល​បើបំបែរមិនបានយ៉ាងនេះ សេចក្តីប្រឹងប្រែង​និង​សេចក្តីព្យាយាម របស់​ពួក​និគ្រន្ថមានអាយុ ក៏ទៅជា​ឥតផលឥត​ប្រយោជន៍ ។ ម្នាលភិក្ខុទាំងឡាយ ពួក​និគ្រន្ថ តែងនិយាយយ៉ាងនេះ​ ម្នាលភិក្ខុ​ទាំងឡាយ ពាក្យធំពាក្យតូច មាន ១០ ប្រការ ដែលប្រកបដោយហេតុ រមែងមកកាន់ទី​ដែលគួរឲ្យវិញ្ញូ​ជន​តិះ​ដៀល នូវពួកនិគ្រន្ថជាអ្នកនិយាយយ៉ាង​នេះ ។ ម្នាលភិក្ខុ​ទាំងឡាយ គឺ បើសត្វទាំងឡាយ រងសុខនិងទុក្ខ ព្រោះហេតុតែ​កម្មដែល​ខ្លួនបាន​ធ្វើទុក​ក្នុង​កាលមុន ម្នាលភិក្ខុទាំងឡាយ ពួកនិគ្រន្ថជាអ្នកធ្វើ​អំពើ​អាក្រក់ទុក​ក្នុង​កាល​មុន បានជាក្នុងកាលឥឡូវនេះ រងទុក្ខវេទនាក្លាខ្លាំង ខ្លោចផ្សាយ៉ាងនេះ​ ១ ។ ម្នាលភិក្ខុទាំងឡាយ បើពួកសត្វរងសុខនិងទុក្ខ ព្រោះ​ហេតុ​តែ​ព្រះឥសូរ​តាក់តែងឲ្យ ម្នាលភិក្ខុទាំងឡាយ ពួកនិគ្រន្ថមានព្រះឥសូរ​អាក្រក់ តាក់តែង​​ដោយពិត បានជាក្នុងកាលឥឡូវនេះ រងទុក្ខវេទនាក្លាខ្លាំង ខ្លោចផ្សា​យ៉ាងនេះ​ ១ ។ ម្នាលភិក្ខុទាំងឡាយ បើពួកសត្វ រងសុខនិងទុក្ខ ព្រោះ​ហេតុតែ​សង្គតិ-​និង​ភាវៈ ម្នាលភិក្ខុទាំងឡាយ ពួកនិគ្រន្ថមានសង្គតិអាក្រក់​ដោយ​ពិត បាន​ជាក្នុងកាល​ឥឡូវនេះ រងទុក្ខវេទនាក្លាខ្លាំង ខ្លោចផ្សាយ៉ាង​នេះ ១ ។ ម្នាល​ភិក្ខុ​ទាំងឡាយ បើពួកសត្វ រងសុខនិងទុក្ខ ព្រោះហេតុតែ​អភិជាតិ ម្នាល​ភិក្ខុ​ទាំងឡាយ ពួក​និគ្រន្ថមានអភិជាតិអាក្រក់ ដោយពិត បាន​ជាក្នុងកាល​ឥឡូវនេះ រងទុក្ខវេទនា​ក្លាខ្លាំង ខ្លោចផ្សាយ៉ាងនេះ ១ ។ ម្នាល​ភិក្ខុទាំងឡាយ បើពួកសត្វ ​រងសុខនិងទុក្ខ ព្រោះហេតុតែសេចក្តី​ប្រឹងប្រែង​ក្នុងបច្ចុប្បន្ននេះ ម្នាល​ភិក្ខុ​​ទាំងឡាយ ពួកនិគ្រន្ថ​មានសេចក្តីប្រឹងប្រែង ក្នុង​បច្ចុប្បន្ននេះ​អាក្រក់ បានជាក្នុង​កាលឥឡូវនេះ រងទុក្ខ​វេទនាក្លាខ្លាំង ខ្លោច​ផ្សាយ៉ាងនេះ ១ ។ ម្នាល​ភិក្ខុ​ទាំងឡាយ បើពួកសត្វ រង​សុខ​និងទុក្ខ ព្រោះ​ហេតុ​តែកម្ម​ដែល​ខ្លួនបានធ្វើទុក ​ក្នុង​កាលមុន ពួកនិគ្រន្ថក៏គួរ​វិញ្ញូជន​​តិះ​ដៀល​បាន បើទុកជា​ពួកសត្វមិនរង​សុខនិង​ទុក្ខ ព្រោះហេតុតែកម្ម​ដែលខ្លួន​បានធ្វើទុក ក្នុងកាល​មុនក៏ដោយ ពួក​និគ្រន្ថក៏គង់​តែវិញ្ញូជន តិះដៀលបាន ១ ។ ម្នាលភិក្ខុទាំង​ឡាយ បើពួកសត្វ រង​សុខនិងទុក្ខ ព្រោះ​ហេតុតែព្រះឥសូរ ​តាក់តែងឲ្យ ពួកនិគ្រន្ថក៏គួរវិញ្ញូជន​តិះដៀលបាន បើទុកជាពួកសត្វ មិនរង​សុខ​និងទុក្ខ ព្រោះហេតុតែព្រះឥសូរ ​តាក់តែងឲ្យ ក៏ដោយ ពួក​និគ្រន្ថ ក៏គង់​តែវិញ្ញូជន​តិះដៀលបាន ១ ។ ម្នាលភិក្ខុ​ទាំងឡាយ បើពួកសត្វ រង​សុខនិង​ទុក្ខ ព្រោះ​ហេតុ​តែ​សង្គតិនិងភាវៈ ពួកនិគ្រន្ថក៏គួរវិញ្ញូជន តិះដៀលបាន បើទុកជាពួក​សត្វ មិនរង​សុខនិងទុក្ខ ព្រោះហេតុតែ​សង្គតិនិងភាវៈក៏ដោយ ពួក​និគ្រន្ថ​ក៏គង់តែវិញ្ញូជន ​តិះដៀល​បាន ១ ។ ម្នាលភិក្ខុ​ទាំងឡាយ បើពួកសត្វ ​រង​សុខនិងទុក្ខ ព្រោះហេតុតែ​អភិជាតិ ពួកនិគ្រន្ថក៏គួរ​វិញ្ញូជន​តិះដៀលបាន​ បើទុក​ជាពួកសត្វមិនរងសុខនិង​ទុក្ខ ព្រោះហេតុតែ​អភិជាតិក៏ដោយ ពួក​និគ្រន្ថក៏គង់​តែវិញ្ញូជន តិះដៀលបាន ១ ។ ម្នាលភិក្ខុ​ទាំងឡាយ បើពួក​សត្វ រងសុខនិងទុក្ខ​ ព្រោះហេតុតែសេចក្តីប្រឹងប្រែង​ក្នុង​បច្ចុប្បន្ននេះ ពួក​និគ្រន្ថ​ក៏គួរវិញ្ញូជនតិះដៀល​បាន បើទុកជាពួកសត្វមិនរង​សុខនិងទុក្ខ ព្រោះ​ហេតុ​តែសេចក្តីប្រឹងប្រែង ក្នុង​បច្ចុប្បន្ននេះក៏ដោយ ពួកនិគ្រន្ថ​ ក៏គង់​តែ​វិញ្ញូជន​តិះដៀលបាន ១ ។ ម្នាលភិក្ខុ​ទាំងឡាយ ពួកនិគ្រន្ថ តែង​និយាយ​យ៉ាងនេះ ម្នាលភិក្ខុទាំងឡាយ នេះឯង ពាក្យធំ​ពាក្យតូច ទាំង ១០ ប្រការ ដែល​ប្រកប​ដោយហេតុ រមែងមកកាន់ទីដែល​គួរឲ្យ​វិញ្ញូជន​តិះដៀល នូវពួក​និគ្រន្ថ​ជាអ្នក​និយាយយ៉ាងនេះ ។ ម្នាលភិក្ខុទាំងឡាយ យ៉ាងនេះឯង ​ឈ្មោះ​ថា សេចក្តី​ប្រឹងប្រែង មិនមានផល សេចក្តីព្យាយាម ក៏​មិនមានផល ។</p>
        <p><a class='ref km' id='km12' href='#km12'>១២</a>ម្នាលភិក្ខុទាំងឡាយ ចុះសេចក្តីប្រឹងប្រែង មានផល សេចក្តី​ព្យាយាម​​ មានផល តើដូចម្តេចខ្លះ ។ ម្នាលភិក្ខុទាំងឡាយ ភិក្ខុក្នុងសាសនា នេះ មិន​យកទុក្ខ​មកគ្របសង្កត់ខ្លួន ដែលមិនធ្លាប់មានទុក្ខគ្របសង្កត់ផង មិនលះបង់​សុខប្រកប​ដោយធម៌ ជាអ្នកមិនជ្រុលជ្រប់ក្នុងសុខនោះផង ។ ភិក្ខុនោះ​រមែង​ដឹងច្បាស់ ​យ៉ាងនេះថា កាលបើអាត្មាអញ ផ្គងសេចក្តីព្យាយាម តណ្ហា​ជាហេតុកើតឡើង​នៃទុក្ខ​​នេះឯង រមែងវិនាស ព្រោះការផ្គងសេចក្តី​ព្យាយាម មួយទៀត កាលបើ​អាត្មា​អញ ព្រងើយកន្តើយ ចម្រើនឧបេក្ខា តណ្ហា​ជាហេតុកើតឡើងនៃទុក្ខនេះ ក៏រមែង​វិនាសដែរ ។ កាលគេផ្គង នូវ​សេចក្តី​ព្យាយាម តណ្ហាជាហេតុកើតឡើង​ នៃទុក្ខ​ណា រមែងវិនាស ព្រោះ​ការផ្គងសេចក្តីព្យាយាម ភិក្ខុនោះ ក៏ផ្គងសេចក្តី​ព្យាយាម ចំពោះតណ្ហា​ជា​ហេតុ​កើតឡើងនៃទុក្ខនោះ មួយទៀត កាលគេ​ព្រងើយ​​កន្តើយ ចម្រើន​ឧបេក្ខា តណ្ហាជាហេតុកើតឡើងនៃទុក្ខណា រមែង​វិនាស ភិក្ខុនោះក៏ចម្រើន​ឧបេក្ខា ចំពោះតណ្ហាជាហេតុកើតឡើងនៃទុក្ខនោះ​ កាលភិក្ខុនោះ ផ្គង​នូវ​សេចក្តីព្យាយាម តណ្ហាជាហេតុកើតឡើងនៃទុក្ខនោះ ក៏វិនាស ព្រោះការផ្គង​នូវសេចក្តីព្យាយាម កាលតណ្ហាវិនាស យ៉ាងនេះហើយ ទុក្ខរបស់​ភិក្ខុនោះ​ក៏​រមែងសាបសូន្យ កាលភិក្ខុនោះ ព្រងើយកន្តើយ ចម្រើនឧបេក្ខា តណ្ហា​ជាហេតុកើតឡើងនៃទុក្ខនោះ ក៏វិនាស កាលតណ្ហាវិនាសយ៉ាងនេះហើយ ទុក្ខ​របស់ភិក្ខុនោះ ក៏រមែងសាបសូន្យទៅ ។</p>
        <p><a class='ref km' id='km13' href='#km13'>១៣</a>ម្នាលភិក្ខុទាំងឡាយ ដូចបុរសម្នាក់ មានចិត្តត្រេក មានចិត្ត​ប្រតិព័ទ្ធ មានសេចក្តីពេញចិត្តខ្លាំង មានសេចក្តីចង់បានខ្លាំងចំពោះស្ត្រី ។ បុរស​នោះ​ឃើញ​ស្ត្រីនោះកំពុងឈរជិត កំពុងនិយាយ កំពុងសើច កំពុង​ញញឹម ជា​មួយ​នឹងប្រុសឯទៀត ។ ម្នាលភិក្ខុទាំងឡាយ អ្នកទាំងឡាយ សម្គាល់​សេចក្តី​នោះ ថា​ដូចម្តេច តើសេចក្តីសោក ខ្សឹកខ្សួល ទុក្ខ តូចចិត្ត ការចង្អៀតចង្អល់ចិត្ត គប្បី​កើតឡើងដល់បុរសដែលឃើញស្រ្តីនោះ កំពុង​ឈរ​ជិត កំពុងនិយាយ កំពុង​សើច កំពុងញញឹម ជាមួយបុរសឯទៀតនោះ ដែរឬទេ ។ បពិត្រព្រះអង្គដ៏​ចម្រើន កើតឡើងបាន ។ ដំណើរនោះ ព្រោះ​ហេតុ​អ្វី ។ បពិត្រព្រះអង្គដ៏ចម្រើន ព្រោះបុរសនោះ មានចិត្តត្រេក មាន​ចិត្ត​ប្រតិព័ទ្ធ មានសេចក្តីពេញចិត្តខ្លាំង មាន​សេចក្តីចង់បានខ្លាំង ចំពោះស្រ្តី​នោះ បានជាសេចក្តីសោក ខ្សឹកខ្សួល ទុក្ខ តូចចិត្ត ការចង្អៀតចង្អល់ចិត្ត​កើតឡើង​បាន ព្រោះឃើញស្រ្តីនោះ កំពុងឈរ​ជិត កំពុងនិយាយ កំពុង​សើច កំពុង​ញញឹម ជាមួយនឹងបុរសឯទៀត ។ ម្នាល​ភិក្ខុទាំងឡាយ គ្រានោះ​ឯង បុរស​នោះមានសេចក្តីត្រិះរិះយ៉ាងនេះថា អញមាន​ចិត្តត្រេក មានចិត្តប្រតិព័ទ្ធ មានសេចក្តីពេញចិត្តខ្លាំង មានសេចក្តីចង់បានខ្លាំង ចំពោះស្រ្តីនោះ សេចក្តីសោក ខ្សឹកខ្សួល ទុក្ខ តូចចិត្ត ការចង្អៀតចង្អល់ចិត្ត កើតឡើង​ដល់​អញនោះ ព្រោះតែឃើញស្រ្តីនោះ កំពុងឈរជិត កំពុងនិយាយ កំពុងសើច កំពុងញញឹម ជាមួយនឹងបុរសឯទៀត បើដូច្នោះ អញគួរលះបង់​ចោលនូវ​សេចក្តីត្រេកត្រអាលរបស់អញ ចំពោះស្រ្តីនោះចេញ ។ សេចក្តីត្រេក​ត្រអាល​ណា ចំពោះស្ត្រីនោះ បុរសនោះក៏លះបង់ នូវសេចក្តីត្រេក​ត្រអាល​នោះ​ចេញ ។ លុះសម័យខាងក្រោយមក បុរសនោះឃើញស្ត្រីនោះ កំពុង​ឈរជិត កំពុងនិយាយ កំពុងសើច កំពុងញញឹម ជាមួយនឹងបុរសឯទៀត ។ ម្នាលភិក្ខុ​ទាំងឡាយ អ្នកទាំងឡាយ​ សម្គាល់សេចក្តីនោះថាដូចម្តេច តើ​សេចក្តី​សោក ខ្សឹបខ្សួល ទុក្ខ តូចចិត្ត ការចង្អៀតចង្អល់ចិត្ត គប្បីកើតឡើង​ដល់បុរសដែលឃើញស្រ្តីនោះ ​កំពុង​ឈរជិត កំពុងនិយាយ កំពុងសើច កំពុងញញឹម ជាមួយនឹងបុរសឯទៀត​នោះ​ឬទេ ។ បពិត្រព្រះអង្គដ៏ចម្រើន មិនកើតឡើងទេ ។ ដំណើរនោះ ព្រោះ​ហេតុអ្វី ។ បពិត្រព្រះអង្គដ៏ចម្រើន ចំពោះបុរសនោះ លែងមានសេចក្តីត្រេក​ចំពោះស្រ្តីនោះ​ហើយ បានជា​សេចក្តី​​សោក ខ្សឹបខ្សួល ទុក្ខ តូចចិត្ត ការចង្អៀត​ចង្អល់ចិត្ត មិនកើតឡើង ព្រោះ​ឃើញស្រ្តីនោះ ដែលកំពុងឈរជិត កំពុងនិយាយ កំពុងសើច កំពុង​ញញឹម ជាមួយនឹងបុរសឯទៀត ។</p>
        <p><a class='ref km' id='km14' href='#km14'>១៤</a>ម្នាលភិក្ខុទាំងឡាយ ឯភិក្ខុមិនយកសេចក្តីទុក្ខមកគ្របសង្កត់ខ្លួន ដែលមិនធ្លាប់មានទុក្ខគ្របសង្កត់ផង មិនលះបង់សុខប្រកបដោយ​ធម៌​ផង ជាអ្នកមិនជ្រុលជ្រប់ទៅ ក្នុងសុខនោះផង ។ ភិក្ខុនោះរមែង​ដឹងច្បាស់​យ៉ាង នេះថា កាលបើអាត្មាអញផ្គងសេចក្តីព្យាយាម តណ្ហា​ជាហេតុកើត​ឡើង នៃ ទុក្ខនេះឯង រមែងវិនាស ព្រោះការផ្គង​នូវសេចក្តី​ព្យាយាម មួយទៀត កាលបើអាត្មាអញ ព្រងើយកន្តើយ ចម្រើនឧបេក្ខា តណ្ហា​ជា​ហេតុកើត ឡើងនៃ​ទុក្ខនេះ ក៏រមែងវិនាសដែរ ។ កាលគេផ្គងនូវ​សេចក្តីព្យាយាម តណ្ហា ជាហេតុ​កើតឡើងនៃទុក្ខណា រមែងវិនាស ព្រោះការ​ផ្គងនូវសេចក្តីព្យាយាម ភិក្ខុនោះក៏ផ្គង នូវសេចក្តីព្យាយាម ចំពោះតណ្ហាជា​ហេតុកើតនៃទុក្ខនោះ មួយទៀត កាលគេព្រងើយកន្តើយ ចម្រើន​ឧបេក្ខា តណ្ហាជាហេតុកើតនៃ ទុក្ខណា រមែងវិនាស ភិក្ខុនោះក៏ចម្រើន​ឧបេក្ខា ចំពោះតណ្ហាជាហេតុកើត​នៃទុក្ខ​នោះ កាលភិក្ខុនោះផ្គង នូវ​សេចក្តីព្យាយាម តណ្ហាជាហេតុកើតនៃ​ទុក្ខ​នោះ​ក៏​វិនាស ព្រោះការផ្គង​នូវ​សេចក្តីព្យាយាម កាលតណ្ហាវិនាសយ៉ាង​នេះហើយ ទុក្ខ​របស់ភិក្ខុនោះ ក៏រមែងសាបសូន្យទៅ កាលភិក្ខុនោះ ព្រងើយ​កន្តើយ ចម្រើន​ឧបេក្ខា តណ្ហាជាហេតុកើតនៃទុក្ខនោះ​ ក៏វិនាស កាលតណ្ហា​វិនាស យ៉ាង​នេះហើយ ទុក្ខរបស់ភិក្ខុនោះ រមែងសាបសូន្យ ក៏មានឧបមេយ្យ​ដូចបុរសនោះដែរ ។ ម្នាលភិក្ខុទាំងឡាយ សេចក្តីប្រឹងប្រែងមានផល សេចក្តី​ព្យាយាមមាន​ផល យ៉ាងនេះឯង ។</p>
        <p><a class='ref km' id='km15' href='#km15'>១៥</a>ម្នាលភិក្ខុទាំងឡាយ មួយទៀត ភិក្ខុ រមែងពិចារណាដូច្នេះថា កាល​អាត្មាអញនៅតាមសេចក្តីសុខស្រួល អកុលសធម៌ទាំងឡាយ រមែង​ចម្រើន​ឡើង កុសលធម៌ទាំងឡាយ រមែងសាបសូន្យ តែកាលបើអាត្មាអញ​តាំង​ខ្លួនឲ្យលំបាក អកុសលធម៌ទាំងឡាយ រមែងសាបសូន្យ កុសលធម៌​ទាំងឡយ រមែងចម្រើន​ឡើង បើដូច្នោះ គួរតែអាត្មាអញតាំង​ខ្លួនឲ្យ​លំបាក​ចុះ ។ ភិក្ខុ​នោះ​ក៏តាំងខ្លួនឲ្យ​លំបាក កាលភិក្ខុនោះ តាំងខ្លួនឲ្យលំបាក អកុសល​ធម៌​ទាំងឡាយ ក៏សាប​សូន្យ កុសលធម៌ទាំងឡាយ ក៏ចម្រើនឡើង ។ លុះសម័យ​ខាងក្រោយមក ភិក្ខុ​នោះ មិនតាំងខ្លួនឲ្យលំបាកទៀតឡើយ ដំណើរ​នោះ ព្រោះហេតុអ្វី ម្នាលភិក្ខុ​ទាំងឡាយ ព្រោះភិក្ខុនោះតាំង​ខ្លួន​ឲ្យលំបាក ដើម្បី​ប្រយោជន៍ណា ប្រយោជន៍​របស់ភិក្ខុនោះសម្រេចហើយ ព្រោះហេតុនោះ​ បានជាសម័យខាងក្រោយមក ភិក្ខុ​នោះមិនតាំងខ្លួនឲ្យ​លំបាក​ទៀតឡើយ ។ ម្នាលភិក្ខុទាំងឡាយ ដូចជាងព្រួញ រមែងឆ្អើរ រោល​ព្រួញ លើរងើក​ភ្លើង​ទាំងពីរខាង ពត់ឲ្យត្រង់ល្មមប្រើការបាន ។ ម្នាលភិក្ខុ​ទាំងឡាយ កាលដែលជាង​ព្រួញ ឆ្អើរ រោលព្រួញ លើរងើកភ្លើងទាំងពីរ​ខាង ពត់ឲ្យត្រង់ល្មម​ប្រើការ​បាន​ហើយ សម័យខាងក្រោយមក ជាងព្រួញនោះ មិនឆ្អើរ រោលព្រួញ លើរងើកភ្លើង ទាំងពីរខាង ពត់ឲ្យត្រង់ល្មមប្រើការបាន​ទៀតទេ ដំណើរនេះ ព្រោះហេតុអ្វី ម្នាលភិក្ខុទាំងឡាយ ព្រោះថា ជាងព្រួញ​នោះ​ឆ្អើរ រោលព្រួញ លើរងើក ភ្លើងទាំងពីរខាង ពត់ឲ្យត្រង់ល្មមប្រើការបាន ដើម្បី​ប្រយោជន៍ណា ប្រយោជន៍របស់គេនោះ សម្រេចហើយ ហេតុនោះ​បាន​ជា​សម័យខាងក្រោយមក ជាងព្រួញ មិនឆ្អើរ​ រោលព្រួញ លើរងើកភ្លើង​ទាំង​ពីរ​ខាង ពត់ឲ្យត្រង់ល្មមប្រើការបានទៀតទេ សេចក្តីនេះយ៉ាងណាមិញ ម្នាល​ភិក្ខុ​ទាំងឡាយ ភិក្ខុពិចារណាដូច្នេះថា កាលអត្មាអញនៅតាម សេចក្តី​សុខ​ស្រួល អកុសលធម៌ទាំងឡាយ រមែងចម្រើនឡើង កុសលធម៌ទាំងឡាយ រមែងសាប​សូន្យ តែកាលបើអាត្មាអញ តាំងខ្លួនឲ្យលំបាក អកុសលធម៌ទាំង​ឡាយ រមែង​សាបសូន្យ កុសលធម៌ទាំងឡាយ រមែងចម្រើនឡើង បើដូច្នោះ មានតែអាត្មាអញ ​តាំងខ្លួនឲ្យលំបាកចុះ ។ ភិក្ខុនោះក៏តាំងខ្លួនឲ្យលំបាក កាល​ភិក្ខុនោះ តាំងខ្លួនឲ្យ​លំបាក អកុសលធម៌ទាំងឡាយក៏សាបសូន្យ កុសល​​​​ធម៌ទាំងឡាយ ក៏ចម្រើន​ឡើង ។ លុះសម័យជាខាងក្រោយមក ភិក្ខុនោះ​ក៏លែងតាំងខ្លួន ឲ្យលំបាកទៀត ដំណើរនោះ ព្រោះហេតុអ្វី ម្នាល​ភិក្ខុ​ទាំង​ឡាយ ព្រោះថា ភិក្ខុនោះតាំងខ្លួនឲ្យលំបាក​ដើម្បីប្រយោជន៍ណា ប្រយោជន៍​​នោះ របស់ភិក្ខុនោះ ក៏សម្រចហើយ ហេតុនោះ​បានជាសម័យ​ខាងក្រោយមក ភិក្ខុនោះ មិនតាំងខ្លួនឲ្យលំបាក​ទៀត​ឡើយ សេចក្តីនេះក៏​យ៉ាង​នោះដែរ ។ ម្នាលភិក្ខុទាំងឡាយ សេចក្តីប្រឹងប្រែង មានផល សេចក្តី​ព្យាយាមមានផលយ៉ាងនេះឯង ។</p>
        <p><a class='ref km' id='km16' href='#km16'>១៦</a>ម្នាលភិក្ខុទាំងឡាយ​ មួយទៀត ព្រះតថាគតកើតឡើងក្នុង​លោក​នេះ បានជាព្រះអរហន្តសម្មាសម្ពុទ្ធ ទ្រង់បរិបូណ៌ដោយវិជ្ជា​និង​ចរណៈ ទ្រង់​មាន​ដំណើរល្អ ទ្រង់ជ្រាបច្បាស់នូវត្រៃលោក ទ្រង់ប្រសើរ​ដោយ​​សីលា​ទិគុណ រក​បុគ្គលណាមួយស្មើគ្មាន ទ្រង់ជាអ្នកទូន្មាននូវបុរស​ដែលគួរ​ទូន្មាន​បាន ទ្រង់ជា​សាស្តាចារ្យ នៃមនុស្សនិងទេវតាទាំងឡាយ ទ្រង់ត្រាស់ដឹងនូវ​ចតុរារិយសច្ច ទ្រង់មានដំណើរទៅកាន់ត្រៃភពខ្ជាក់ចោល​ហើយ ព្រះអង្គ​បាន​ធ្វើឲ្យជាក់ច្បាស់​ដោយប្រាជ្ញាដ៏ឧត្តម ចំពោះព្រះអង្គ ហើយញ៉ាំង​លោក​នេះ ព្រមទាំងទេវលោក មារលោក ព្រហ្មលោក ញ៉ាំង​ពពួក​សត្វ ព្រមទាំង​សមណៈនិងព្រាហ្មណ៍ ទាំង​មនុស្ស ជាសម្មតិ​ទេព​និងមនុស្សដ៏សេស ឲ្យដឹងច្បាស់ ព្រះអង្គសម្តែងធម៌មានលំអ​បទដើម លំអ​បទកណ្តាល លំអបទចុង ប្រកាស​នូវព្រហ្មចរិយធម៌ ព្រមទាំងអត្ថ​និង​ព្យញ្ជនៈ ដ៏បរិបូណ៌បរិសុទ្ធ​ទាំងអស់ ។ គហបតីក្តី កូនគហបតីក្តី ឬបុគ្គល​កើត​ក្នុង​ត្រកូលណា​មួយក្នុង​កាល​ជាខាងក្រោយក្តី ស្តាប់ធម៌នោះ លុះ​បុគ្គល​​​​នោះ​ស្តាប់ធម៌នោះហើយ រមែងបាននូវសទ្ធាក្នុងព្រះតថាគត លុះ​បុគ្គលនោះ ប្រកបដោយការបាននូវ​សទ្ធាដូច្នោះហើយ ក៏ពិចារណាដូច្នេះថា ឃរាវាស ចង្អៀតចង្អល់ណាស់ ជាផ្លូវនៃធូលីគឺកិលេស មានតែបព្វជ្ជា ទើបមានឱកាស​ទំនេរ បុគ្គល ជាគ្រហស្ថ គ្រប់គ្រងផ្ទះ មិនងាយនឹង​ប្រព្រឹត្ត​ព្រហ្មចរិយធម៌ឲ្យ​បរិបូណ៌​តែមួយ​យ៉ាង ឲ្យបរិសុទ្ធតែមួយយ៉ាង ដូចស័ង្ខ​ដែលគេខាត់ហើយនោះ​បាន​ទេ បើ​ដូច្នេះ មានតែអាត្មាអញ កោរសក់និង​ពុកមាត់ពុកចង្កា រួចហើយ​ស្លៀក​ដណ្តប់​សំពត់ជ្រលក់ទឹកអម្ចត់ ហើយ ចេញ​ចាកផ្ទះ ចូលទៅកាន់ផ្នួស ។ លុះ​សម័យជាខាងក្រោយមក បុគ្គលនោះ​លះបង់គំនរភោគៈតិចក្តី លះបង់​គំនរ​ភោគៈច្រើនក្តី លះបង់នូវញាតិវង្ស​តិចក្តី លះបង់នូវញាតិវង្សច្រើនក្តី កោរ​សក់ ពុកមាត់ ពុកចង្កា រួចហើយ​ស្លៀកដណ្តប់សំពត់ជ្រលក់ទឹកអម្ចត់ ចេញ​ចាកផ្ទះ​ចូលទៅកាន់ផ្នួស ។ កាល​បើបុគ្គលនោះបានបួសយ៉ាងនេះ​ហើយ ក៏​សមាទាន​សិក្ខានិងសាជីវៈ សម្រាប់ភិក្ខុទាំងឡាយ លះបង់បាណាតិ​បាត ជា​អ្នកវៀរចាក​បាណាតិបាត ជាអ្នកដាក់ចុះនូវគ្រឿងវាយដំ ដាក់ចុះនូវគ្រឿង​សាស្រ្តាវុធ មាន​សេចក្តីខ្មាស់​បាប បរិបូណ៌ដោយសេចក្តីអាណិតអាសូរ ជា​អ្នកអនុគ្រោះដោយ​ប្រយោជន៍​ដល់សត្វមានជីវិតទាំងអស់ លះបង់នូវ​អទិន្នាទាន ជាអ្នកវៀរចាក​អទិន្នាទាន កាន់យកតែវត្ថុដែលគេឲ្យ ចង់បាន​តែវត្ថុ​ដែល​គេឲ្យ មិនមែនជា​មនុស្សល្មួច មានខ្លួនដ៏ស្អាត លះបង់​អព្រហ្ម​ចរិយៈ ជាអ្នក​ប្រព្រឹត្ត​ធម៌​ដ៏​ប្រសើរ ជាអ្នកប្រព្រឹត្តឆ្ងាយ វៀរចាកមេថុនធម្ម ដែលជាធម៌​របស់អ្នកស្រុក លះបង់​មុសាវាទ ជាអ្នកវៀរចាកមុសាវាទ ជាអ្នកនិយាយតែ​ពាក្យពិត តពាក្យពិត មាន​សំដីទៀងទាត់ និយាយពាក្យ​ដែលគេគប្បីជឿ មិនបាន​ពោល​បំភ្លាត់ដល់សត្វ​លោក លះបង់បិសុណវាចា ជាអ្នកវៀរចាក​បិសុណ-វាចា ឮអំពីទីនេះ មិនបាន​យកទៅនិយាយ​ប្រាប់ក្នុង​ទី​ឯ​ណោះ ដើម្បី​បំបែក​ជនទាំងឡាយនេះ ឬឮអំពីទី​ឯណោះ មិនបានយក​មកប្រាប់ដល់ជន​ទាំង​ឡាយនេះ ដើម្បីបំបែកជនទាំងឡាយ​ឯណោះ ជាអ្នក​ផ្សះផ្សាពួកជនដែល​បែកបាក់គ្នាហើយ ឬឲ្យ កម្លាំងថែមដល់​ពួកជនដែល​បានជានឹងគ្នាហើយ ជា​អ្នកពេញចិត្តនឹងការព្រមព្រៀងគ្នា ត្រេកអរ​នឹង​ការព្រមព្រៀងគ្នា រីករាយ​តែ​ក្នុងសេចក្តីព្រមព្រៀងគ្នា ជាអ្នកនិយាយតែ​ពាក្យ ដែលធ្វើឲ្យកើតសេចក្តី​ព្រម​ព្រៀងគ្នា លះបង់ផរុសវាចា ជាអ្នកវៀរចាក​ផរុសវាចា ក៏សំដីណាមិន​មាន​​ទោស នាំមកសេចក្តីសុខដល់ត្រចៀក (នៃអ្នក​ដទៃ) ជាពាក្យគួរ​ស្រឡាញ់​ ជា​ពាក្យគួរតំកល់ទុកក្នុងហឫទ័យ ជាសំដីរបស់​អ្នកក្រុង ជាពាក្យ​ជាទីត្រេកអរ​នៃជនច្រើន​គ្នា ជាទីពេញចិត្តនៃជនច្រើន ជាអ្នកពោល​តែសំដី​ដូច្នោះ លះបង់​សម្ផប្បលាបៈ វៀរចាកសម្ផប្បលាបៈ ជា​អ្នក​និយាយ​ពាក្យ​ក្នុងកាលគួរ និយាយពាក្យពិត និយាយពាក្យ​មាន​ប្រយោជន៍ និយាយធម៌ និយាយវិន័យ ជាអ្នកនិយាយសំដីដែល​គួរតំកល់​ទុក​ក្នុង​ហឫទ័យ ជាពាក្យ​ប្រកបដោយគ្រឿង​អាង ជាពាក្យមានកំណត់ ជាពាក្យប្រកបដោយ​ប្រយោជន៍​​តាមការគួរ ។ ភិក្ខុនោះវៀរចាកការធ្វើ ពីជគាមនិងភូតគាម​ឲ្យវិនាស ជាអ្នក​បរិភោគភត្តតែ​ ១ ពេល វៀរចាក​ការបរិភោគក្នុងរាត្រី វៀរ​ចាកការបរិភោគ​ក្នុងកាលខុស វៀរចាកការមើល​នូវរបាំនិងការស្តាប់នូវ ចម្រៀងនិងភ្លេងប្រគំ (ជា​សត្រូវដល់​កុសលធម៌) វៀរចាក​ការទ្រទ្រង់​និង​ការ​ប្រដាប់ស្អិតស្អាងរាង​កាយ ដោយផ្កា​កម្រង​និង​គ្រឿងក្រអូបនិងគ្រឿងលាប​ផ្សេងៗ ជាអ្នកវៀរចាក​ទីដេកទីអង្គុយ​ដ៏ខ្ពស់ និងទីដេក ទីអង្គុយដ៏ប្រសើរ ជាអ្នកវៀរចាកការទទួល​មាសនិងប្រាក់ ជា​អ្នកវៀរចាកការទទួលនូវធញ្ញ​ជាតិឆៅ វៀរចាកការទទួល​សាច់ឆៅ វៀរ​ចាក​ការទទួលស្រីនិងកុមារី វៀរ​ចាក​​ការទទួលខ្ញុំស្រីនិងខ្ញុំប្រុស វៀរចាកការ​ទទួល​ពពែនិងចៀម វៀរចាក​ការ​ទទួលមាន់និងជ្រូក វៀរចាកការ​ទទួលដំរី គោ សេះ ឈ្មោល ញី វៀរចាក​ការទទួលស្រែនិងចំការ វៀរចាកការ​ប្រកប​ទូត​កម្ម​គឺនាំសំបុត្រ ឬពាក្យ​បណ្តាំ​នៃគ្រហស្ថ និងការទៅដោយគេប្រើ​អំពីផ្ទះមួយទៅ​ផ្ទះមួយ វៀរចាក​ការទិញនិងការលក់ វៀរចាកការបញ្ឆោតឬ​បន្លំដោយជញ្ជីង បញ្ឆោតដោយ​ភាជន៍កាឡៃមាស (ជាដើម) និង​ការ​បញ្ឆោត​ដោយរង្វាស់រង្វាល់ វៀរចាក​ការប្រកបអំពើវៀច គឺបង្ខុសបំភាន់​និង​ការបោក​ប្រាស់ និងការបន្លំ​ដោយ​របស់ក្លែង វៀរចាកការកាត់ (នូវ​​​អវយវៈ​មាន​ដៃជាដើម) និងការសម្លាប់​ចង់លាក់ខ្លួនពួនចាំធ្វើអំពើអាក្រក់ និងការ​ប្លន់កំហែងយក​ទ្រព្យ ។ ភិក្ខុនោះ ជាអ្នក​សណ្តោសដោយ​ចីវរជា​គ្រឿង​រក្សាកាយ ដោយបិណ្ឌ​បាតជាគ្រឿង​រក្សា​​ផ្ទៃ កាលបើចេញទៅក្នុងទិសណាៗ តែង​កាន់យក (តែគ្រឿង​បរិក្ខារ ៨ ប៉ុណ្ណោះ) ជាប់ជាមួយនឹងខ្លួនចេញទៅ សកុណជាតិ ដែលមានស្លាប​ កាលហើរទៅក្នុង​ទិស​ណាៗ រមែងមានតែទម្ងន់​ស្លាបរបស់ខ្លួនប៉ុណ្ណោះ​ហើរ​ទៅ មានឧបមា​ដូច​ម្តេច​មិញ មានឧបមេយ្យដូច​ភិក្ខុជាអ្នកសន្តោស ដោយ​ចីវរជា​គ្រឿង​រក្សា​កាយ ដោយបិណ្ឌបាត​ជា​គ្រឿងរក្សាផ្ទៃ កាលបើចេញទៅ​ ក្នុងទិស​ណាៗ តែង​កាន់​យក (គ្រឿង​បរិក្ខារ ៨ ប៉ុណ្ណោះ) ជាប់ជាមួយ​នឹង​ខ្លួនចេញទៅ ដូច្នោះឯង ។</p>
        <p><a class='ref km' id='km17' href='#km17'>១៧</a>ភិក្ខុនោះបរិបូណ៌ដោយសីលក្ខន្ធដ៏ប្រសើរនេះហើយ តែងទទួល​នូវ​​សេចក្តីសុខ ដែលមិនមានទោសខាងក្នុងសន្តាន ។ ភិក្ខុនោះ បានឃើញ​រូបដោយ​ភ្នែក មិនកួចកាន់នូវនិមិត្ត មិនកួចកាន់នូវអនុព្យញ្ជនៈ អភិជ្ឈានិង​ទោមនស្ស ជា​អកុសលធម៌ដ៏លាមក តែងគ្របសង្កត់ នូវបុគ្គលដែល​មិន​សង្រួម​នូវចក្ខុន្ទ្រិយ ព្រោះហេតុតែ មិនបានសង្រួមនូវចក្ខុន្ទ្រិយណា ភិក្ខុនោះ​ក៏ប្រតិបត្តិ ដើម្បីសង្រួមនូវ​ចក្ខុន្ទ្រិយនោះ រក្សានូវចក្ខុន្រ្ទិយ ដល់នូវការ​សង្រួម ក្នុងចក្ខុន្ទ្រិយ ។ បានឮ​សំឡេងដោយត្រចៀក . . . បានធុំក្លិនដោយ​ច្រមុះ . . . បានទទួលរសដោយ​អណ្តាត . . . បានពាល់ត្រូវនូវសម្ផស្ស​ដោយ​កាយ . . . បានដឹងច្បាស់នូវធម្មារម្មណ៍​ដោយចិត្ត ក៏មិនកួចកាន់នូវនិមិត្ត មិន​កួច​កាន់នូវអនុព្យញ្ជនៈ អភិជ្ឈានិង​ទោមនស្ស ជាអកុសលធម៌ដ៏លាមក តែងគ្របសង្កត់នូវបុគ្គលដែលមិន​សង្រួមនូវមនិន្ទ្រិយ ព្រោះហេតុតែ មិន​បានសង្រួមនូវមនិន្រ្ទិយណា ភិក្ខុនោះ​ ក៏ប្រតិបត្តិ ដើម្បីសង្រួម នូវមនិន្ទ្រិយ​នោះ រក្សានូវមនិន្រ្ទិយ ដល់នូវការសង្រួម ក្នុង​មនិន្រ្ទិយ ។</p>
        <p><a class='ref km' id='km18' href='#km18'>១៨</a>ភិក្ខុនោះ បរិបូណ៌ដោយឥន្រ្ទិយសំវរៈដ៏ប្រសើរនេះហើយ តែង ទទួល​នូវសេចក្តីសុខ ដែលមិនច្រឡូកច្រឡំ ដោយកិលេសខាងក្នុងសន្តាន ។ ភិក្ខុនោះ កាលឈានទៅមុខ ឈានថយក្រោយ ក៏ជាអ្នកដឹងខ្លួន កាល​ក្រឡេកមើលទៅ​មុខ ក្រឡេកមើលទៅទិសផ្សេងៗ ក៏ជាអ្នកដឹងខ្លួន កាល​បត់លា (ដៃជើង) ក៏ជា​អ្នកដឹងខ្លួន កាលប្រើប្រាស់សង្ឃាដី បាត្រ ចីវរ ក៏​ជា អ្នកដឹងខ្លួន កាលបរិភោគ ផឹក ទំពា ទទួលរស ក៏ជាអ្នកដឹងខ្លួន កាល​បន្ទោ ឧចារៈ បស្សាវៈ ក៏ជាអ្នកដឹង​ខ្លួន កាលដើរ ឈរ អង្គុយ ដេកលក់ ភ្ញាក់​ពីដេក និយាយ ឬស្ងៀម ក៏ជាអ្នកដឹង​ខ្លួន ។</p>
        <p><a class='ref km' id='km19' href='#km19'>១៩</a>ភិក្ខុនោះបរិបូណ៌ដោយសីលក្ខន្ធដ៏ប្រសើរនេះផង បរិបូណ៌​ដោយ​​ឥន្រ្ទិយសំវរៈដ៏ប្រសើរនេះផង បរិបូណ៌ដោយសតិសម្បជញ្ញៈ​ដ៏​ប្រសើរ​នេះផង តែងគប់រកនូវសេនាសនៈដ៏ស្ងាត់ គឺព្រៃ គល់ឈើ ភ្នំ រូងភ្នំ ព្រៃស្មសាន ព្រៃឆ្ងាយ ទីវាល គំនរចំបើង ។ ភិក្ខុនោះ លុះហួសពេល​បិណ្ឌបាត ក្នុងវេលា​ខាងក្រោយភត្ត ក៏អង្គុយពត់ភ្នែនតម្រង់កាយឲ្យត្រង់ តម្កល់ស្មារតីឲ្យមានមុខ​ឆ្ពោះទៅរកកម្មដ្ឋាន ។ ភិក្ខុនោះ ក៏លះបង់​នូវអភិជ្ឈា​ក្នុងលោកគឺបញ្ចុបាទានក្ខន្ធ មានចិត្តប្រាសចាកអភិជ្ឈា ធ្វើចិត្តឲ្យ​ស្អាត​ចាក​អភិជ្ឈា លះបង់នូវព្យាបាទនិង​សេចក្តីប្រទូស្ត មានចិត្តមិនព្យាបាទ​ មាន សេចក្តីអនុគ្រោះដោយប្រយោជន៍ដល់​សត្វដែលមានជីវិតទាំងអស់ ធ្វើចិត្ត​ឲ្យបរិសុទ្ធចាកព្យាបាទនិងសេចក្តីប្រទូស្ត លះបង់ថីនមិទ្ធៈ ជាអ្នកប្រាសចាក​ថីនមិទ្ធៈ មានសេចក្តីសម្គាល់នូវពន្លឺ ជាអ្នកមាន​សតិនិងសម្បជញ្ញៈ ធ្វើចិត្ត​ឲ្យស្អាតចាកថីនមិទ្ធៈ លះបង់ឧទ្ធច្ចកុក្កុច្ចៈ ជាអ្នក​មានចិត្តមិនរាយមាយ មាន​ចិត្តស្ងប់ស្ងាត់ក្នុងសន្តានរបស់ខ្លួន ធ្វើចិត្តឲ្យស្អាត​ចាកឧទ្ធច្ចកុក្កុច្ចៈ លះ​បង់​វិចិកិច្ឆា ជាអ្នកឆ្លងផុតចាកវិចិកិច្ឆាហើយ មិនមាន​សេចក្តីងឿងឆ្ងល់ ក្នុង កុសលធម៌ទាំងឡាយ ធ្វើចិត្តឲ្យស្អាតចាកវិចិកិច្ឆា ។</p>
        <p><a class='ref km' id='km20' href='#km20'>២០</a>ភិក្ខុនោះលុះលះបង់នូវនីវរណៈទាំង ៥ នេះ ដែល​ជា​ឧបក្កិ​លេស​​របស់ចិត្ត ដែលធ្វើប្រាជ្ញាឲ្យមានកម្លាំងថយហើយ ក៏ស្ងាត់ចាកកាម​ទាំងឡាយ ស្ងាត់ចាកអកុសលធម៌ទាំងឡាយ ហើយចូលកាន់បឋមជ្ឈាន​ដែលប្រកប​ដោយវិតក្កៈ វិចារៈ មានបីតិនិងសុខៈដែលកើតអំពី​សេចក្តី​ស្ងប់​ស្ងាត់ ក៏សម្រាន្ត​នៅដោយឥរិយាបថ ៤ ។​ ម្នាលភិក្ខុទាំងឡាយ សេចក្តី​ប្រឹង​ប្រែងមានផល សេចក្តីព្យាយាមមានផល យ៉ាងនេះឯង ។</p>
        <p><a class='ref km' id='km21' href='#km21'>២១</a>ម្នាលភិក្ខុទាំងឡាយ មួយទៀត ភិក្ខុរម្ងាប់នូវវិតក្កៈនិងវិចារៈ ហើយ​ក៏​ចូលកាន់ទុតិយជ្ឈាន ជាធម្មជាតកើតមានក្នុងសន្តាននៃខ្លួន ប្រកប​ដោយ​សេចក្តីជ្រះថ្លាគឺសទ្ធា មានសភាពជាចិត្តខ្ពស់ឯក មិនមានវិតក្កៈ មិន​មានវិចារៈ​ មានតែបីតិនិងសុខៈដែលកើតអំពីសមាធិគឺបឋមជ្ឈាន ក៏​សម្រាន្ត​នៅដោយ​ឥរិយាបថ ៤ ។ ម្នាលភិក្ខុទាំងឡាយ សេចក្តីប្រឹង​ប្រែងមាន​ផល សេចក្តី​ព្យាយាមមានផល យ៉ាងនេះឯង ។</p>
        <p><a class='ref km' id='km22' href='#km22'>២២</a>ម្នាលភិក្ខុទាំងឡាយ មួយទៀត ភិក្ខុនឿយណាយចាកបីតិផង ជា​អ្នកប្រកបដោយឧបេក្ខាផង មានសតិសម្បជញ្ញៈ​ទទួលសុខដោយនាម​កាយផង ក៏ចូលកាន់តតិយជ្ឈាន ដែលព្រះអរិយៈទាំងឡាយតែង​សរសើរ​ថា បុគ្គលដែល​បានតតិយជ្ឈាន មានចិត្តប្រកបដោយឧបេក្ខា មានស្មារតីនៅ​ជា​សុខដូច្នេះ ក៏​សម្រាន្តនៅដោយឥរិយាបថ ៤ ។ ម្នាលភិក្ខុទាំងឡាយ សេចក្តី​ប្រឹងប្រែង​មានផល សេចក្តីព្យាយាមមានផល យ៉ាងនេះឯង ។</p>
        <p><a class='ref km' id='km23' href='#km23'>២៣</a>ម្នាលភិក្ខុទាំងឡាយ មួយវិញទៀត ភិក្ខុលះបង់នូវសុខផង លះបង់​នូវទុក្ខផង អស់សោមនស្សនិងទោមនស្ស ក្នុងកាលមុនផង ក៏ចូល​កាន់​ចតុត្ថជ្ឈាន ជាធម្មជាតមានអារម្មណ៍មិនមែនទុក្ខ មិនមែនសុខគឺឧបេក្ខា មាន​សតិដ៏បរិសុទ្ធដោយឧបេក្ខា ក៏សម្រាន្តនៅដោយឥរិយាបថ ៤ ។ ម្នាល​ភិក្ខុ​​ទាំង​ឡាយ សេចក្តីប្រឹងប្រែងមានផល សេចក្តីព្យាយាមមានផល យ៉ាង​នេះឯង ។</p>
        <p><a class='ref km' id='km24' href='#km24'>២៤</a>ភិក្ខុនោះ កាលបើចិត្តតាំងខ្ជាប់ខ្ជួន បរិសុទ្ធ ផូរផង់ មិនមាន​ទីទួល​​គឺកិលេស ប្រាសចាកឧបក្កិលេស មានសភាពជាចិត្តទន់គួរដល់​ភាវ​-នាកម្ម ជាចិត្តនឹងធឹង មិនញាប់ញ័រទៅតាមអារម្មណ៍យ៉ាងនេះហើយ ក៏​តម្រង់​ផ្ចង់​បង្អោនចិត្តទៅ ដើម្បីបុព្វេនិវាសានុសតិញ្ញាណ ។ ភិក្ខុនោះ រឭក​ឃើញនូវខន្ធ​ដែលខ្លួនធ្លាប់អាស្រ័យនៅក្នុងកាលមុន ជាច្រើនប្រការ រឭក​ឃើញ​នូវខន្ធនោះ តើដូចម្តេចខ្លះ គឺរឭកឃើញ ១ ជាតិ ២ ជាតិ ៣ ជាតិ ៤ ជាតិ ៥ ជាតិ ១០ ជាតិ ២០ ជាតិ ៣០ ជាតិ ៤០ ជាតិ ៥០ ជាតិ មួយរយជាតិ មួយពាន់ជាតិ មួយសែន​ជាតិក៏បាន រឭកឃើញនូវសំវដ្ដកប្បជាច្រើនក៏បាន នូវវិវដ្ដកប្បជាច្រើនក៏បាន សំវដ្ដវិវដ្ដកប្បជាច្រើនក៏បានថា អាត្មាអញ​បាន​កើត​ក្នុងភពឯណោះ មានឈ្មោះ​យ៉ាងនេះ មានគោត្រយ៉ាងនេះ មានសម្បុរ​យ៉ាង​នេះ មានអាហារយ៉ាងនេះ បាន​ទទួលសុខនិងទុក្ខយ៉ាងនេះ មាន​កំណត់​អាយុត្រឹមប៉ុណ្ណេះ លុះអាត្មាអញច្យុត​ចាកអត្តភាពនោះហើយ ក៏​បាន​ទៅកើតក្នុងភពឯណោះ កាលដែលអាត្មាអញ​ទៅកើតក្នុងភពនោះ មានឈ្មោះយ៉ាងនេះ មានគោត្រយ៉ាងនេះ មានសម្បុរ​យ៉ាងនេះ មានអាហារ យ៉ាងនេះ បានទទួលសុខនិងទុក្ខយ៉ាងនេះ មានកំណត់​អាយុ​ត្រឹមប៉ុណ្ណេះ លុះអាត្មាអញច្យុតចាកអត្តភាពនោះហើយ ក៏បានមកកើតក្នុង​ភព​នេះ ។ ភិក្ខុ​នោះរឭកឃើញនូវខន្ធដែលខ្លួនធ្លាប់អាស្រ័យនូវក្នុងកាលមុន ជា​ច្រើន​ប្រការ ព្រមទាំងអាការ គឺសម្បុរនិងអាហារជាដើម ព្រមទាំងឧទ្ទេស គឺ​ឈ្មោះ​និងគោត្រ ដោយប្រការដូច្នេះ ។ ម្នាលភិក្ខុទាំងឡាយ សេចក្តីប្រឹង​ប្រែង​​មានផល សេចក្តីព្យាយាមមានផល យ៉ាងនេះឯង ។</p>
        <p><a class='ref km' id='km25' href='#km25'>២៥</a>ភិក្ខុនោះ កាលបើមានចិត្តខ្ជាប់ខ្ជួន បរិសុទ្ធ ផូរផង មិនមាន​ទីទួល​គឺ​កិលេស ប្រាសចាកឧបក្កិលេស មានសភាពជាចិត្តទន់ គួរដល់​ភាវនាកម្ម ជា​ចិត្តនឹងធឹង មិនញាប់ញ័រទៅតាមអារម្មណ៍យ៉ាងនេះហើយ​ ក៏តម្រង់ផ្ចង់បង្អោន​ចិត្តទៅ ដើម្បីចុតូបបាតញ្ញាណ (ការដឹងចុតិបដិសន្ធិ) របស់សត្វទាំងឡាយ ។ ភិក្ខុនោះមានចក្ខុដូចជាទិព្វ បរិសុទ្ធ កន្លងបង់ចក្ខុ​ជារបស់មនុស្សធម្មតា រមែង​ឃើញពួកសត្វដែលច្យុតដែលកើត ជា​សត្វ​ថោកទាប ខ្ពង់ខ្ពស់ មានសម្បុរល្អ មានសម្បុរអាក្រក់ មានគតិល្អ មានគតិ​អាក្រក់ ដឹងច្បាស់នូវសត្វដែលប្រព្រឹត្ត​ទៅតាមកម្មរបស់ខ្លួន ដូច្នេះថា អើហ្ន៎ សត្វអម្បាលនេះប្រកបដោយកាយទុច្ចរិត ប្រកបដោយវចីទុច្ចរិត ប្រកប​ដោយ​មនោទុច្ចរិត ជាអ្នកតិះដៀលពួកព្រះអរិយៈ ជា​មិច្ឆាទិដ្ឋិ ប្រកាន់​អំពើ​ជា​មិច្ឆាទិដ្ឋិ​ សត្វទាំងនោះ លុះបែកធ្លាយរាងកាយស្លាប់​ទៅ ក៏ទៅកើតក្នុង​អបាយ ទុគ្គតិ វិនិបាត នរក មួយទៀត សត្វអម្បាលនេះ ប្រកបដោយ​កាយ​សុចរិត ប្រកបដោយវចីសុចរិត ប្រកបដោយមនោសុចរិត ជាអ្នកមិនតិះ​ដៀល​ពួកព្រះអរិយៈ ជាសម្មាទិដ្ឋិ ប្រកាន់អំពើជាសម្មាទិដ្ឋិ សត្វទាំង​នោះ លុះបែកធ្លាយរាងកាយស្លាប់ទៅ ក៏ទៅកើតក្នុងសុគតិ សួគ៌ ទេវលោក ។ ភិក្ខុនោះមានចក្ខុដូចជាទិព្វ បរិសុទ្ធ កន្លងបង់ចក្ខុជារបស់មនុស្សធម្មតា រមែង​ឃើញពួកសត្វដែលច្យុត ដែលកើត ជាសត្វថោកទាប ខ្ពង់ខ្ពស់ មាន​សម្បុរល្អ មានសម្បុរអាក្រក់ មានគតិល្អ មានគតិអាក្រក់ ដឹង​ច្បាស់​នូវ​ពួកសត្វដែល​ប្រព្រឹត្តទៅ​តាមកម្មរបស់ខ្លួន ដោយប្រការដូច្នេះ ។ ម្នាលភិក្ខុ​ទាំងឡាយ សេចក្តី​ប្រឹងប្រែងមានផល សេចក្តីព្យាយាមមានផល យ៉ាង​នេះ​ឯង ។</p>
        <p><a class='ref km' id='km26' href='#km26'>២៦</a>ភិក្ខុនោះ កាលបើមានចិត្តខ្ជាប់ខ្ជួន បរិសុទ្ធ ផូរផង មិនមានទី​ទួល​គឺ​កិលេស ប្រាសចាកឧបក្កិលេស ជាចិត្តទន់ គួរដល់ភាវនាកម្ម ជាចិត្ត​នឹងធឹង មិន​ញាប់ញ័រទៅតាមអារម្មណ៍ យ៉ាងនេះហើយ ក៏តម្រង់ផ្ចង់បង្អោន​ចិត្តទៅ ដើម្បីអាសវក្ខយញ្ញាណ ។ ភិក្ខុនោះដឹងតាមពិតថា នេះជាទុក្ខ ដឹង​តាមពិតថា នេះជាហេតុនាំឲ្យកើតទុក្ខ ដឹងតាមពិតថា នេះជាសេចក្តី​រលត់ទុក្ខ ដឹងតាមពិត​ថា នេះជាបដិបទា ឲ្យបានដល់នូវសេចក្តីរលត់ទុក្ខ ដឹងតាមពិតថា នេះជាអាសវៈ ដឹងតាមពិតថា នេះជាសេចក្តីរលត់អាសវៈ ដឹងតាមពិតថា នេះជាបដិបទា ឲ្យ​បានដល់នូវសេចក្តីរលត់អាសវៈ ។ កាល​បើ​ភិក្ខុនោះដឹងយ៉ាងនេះ ឃើញយ៉ាង​នេះហើយ ចិត្តក៏រួចស្រឡះចាក​កាមាសវៈផង ចិត្តរួចស្រឡះចាកភវាសវៈផង ចិត្តរួចស្រឡះចាកអវិជ្ជា​សវៈ​ផង កាលបើចិត្តរួចស្រឡះហើយ ប្រាជ្ញាក៏កើត​ឡើងថា ចិត្តរួចស្រឡះ​ហើយ ភិក្ខុនោះក៏ដឹងច្បាស់ថា ជាតិអស់ហើយ មគ្គព្រហ្មចរិយៈ អាត្មាអញ​បាន​ប្រព្រឹត្តគ្រប់គ្រាន់ហើយ សោឡសកិច្ច អាត្មា​អញបានធ្វើស្រេចហើយ មគ្គភាវ​នាកិច្ចដទៃ ប្រព្រឹត្តទៅ ដើម្បីសោឡសកិច្ចនេះ​ទៀត មិនមានឡើយ ។ ម្នាលភិក្ខុទាំងឡាយ សេចក្តីប្រឹងប្រែងមានផល សេចក្តី​ព្យាយាមមានផល យ៉ាងនេះឯង ។</p>
        <p><a class='ref km' id='km27' href='#km27'>២៧</a>ម្នាលភិក្ខុទាំងឡាយ ព្រះតថាគតតែងពោលយ៉ាងនេះ ម្នាលភិក្ខុ​ទាំងឡាយ ពាក្យប្រកបដោយធម៌ ១០ ប្រការ តែងមកកាន់ស្ថានដែលគប្បី​សរសើរ ចំពោះព្រះតថាគត ជាអ្នកពោលយ៉ាងនេះ ។ ម្នាលភិក្ខុទាំងឡាយ បើពួកសត្វរងសុខនិងទុក្ខ ព្រោះហេតុតែកម្មដែលខ្លួនបានធ្វើទុកក្នុងកាលមុន ម្នាល​ភិក្ខុទាំងឡាយ ព្រះតថាគតជាអ្នកធ្វើអំពើល្អក្នុងកាលមុន​ដោយ​ពិត បាន​ជាក្នុង​កាលឥឡូវនេះ ទទួលសុខវេទនា មិនមានអាសវៈ មាន​សភាព​យ៉ាង​នេះ ១ ។ ម្នាលភិក្ខុទាំងឡាយ បើពួកសត្វរងសុខនិងទុក្ខ ព្រោះ​ហេតុ​តែព្រះឥសូរ​ ​តាក់តែងឲ្យ ម្នាលភិក្ខុទាំងឡាយ ព្រះតថាគត គឺ​​ព្រះឥសូរ​ដ៏​ចម្រើន​តាក់តែង​ឲ្យ​ដោយពិត បានជាក្នុងកាលឥឡូវនេះ ទទួល​សុខវេទនា មិនមានអាសវៈ មាន​សភាពយ៉ាងនេះ ១ ។ ម្នាលភិក្ខុទាំងឡាយ បើពួកសត្វ​រងសុខនិងទុក្ខ ព្រោះ​ហេតុតែសង្គតិនិងភាវៈ ម្នាលភិក្ខុទាំងឡាយ ព្រះតថាគតមានសង្គតិល្អដោយ​ពិត បានជាក្នុងកាលឥឡូវនេះ ទទួល​សុខវេទនា មិនមានអាសវៈ មានសភាព​យ៉ាងនេះ ១ ។ ម្នាលភិក្ខុទាំងឡាយ បើពួកសត្វរងសុខនិងទុក្ខ ព្រោះហេតុតែ​អភិជាតិ ម្នាលភិក្ខុទាំងឡាយ ព្រះតថាគតមានអភិជាតិល្អដោយពិត បានជាក្នុង​កាលឥឡូវនេះ ទទួល​សុខ​វេទនា មិនមានអាសវៈ មានសភាពយ៉ាងនេះ ១ ។ ម្នាលភិក្ខុទាំងឡាយ បើពួកសត្វរងសុខនិងទុក្ខ ព្រោះហេតុតែសេចក្តីប្រឹងប្រែង​ក្នុងបច្ចុប្បន្ននេះ ម្នាលភិក្ខុទាំងឡាយ ព្រះតថាគត មានសេចក្តីប្រឹងប្រែង​ក្នុង​បច្ចុប្បន្ននេះ​ល្អដោយពិត បានជាក្នុងកាលឥឡូវនេះ ទទួលសុខវេទនា មិនមាន​អាសវៈ មានសភាពយ៉ាងនេះ ១ ។ ម្នាលភិក្ខុទាំងឡាយ បើពួកសត្វរងសុខនិង​ទុក្ខ ព្រោះហេតុតែកម្មដែលខ្លួនធ្វើក្នុងកាលមុន ព្រះតថាគតក៏គួរគេ​សរសើរបាន បើទុកជាពួកសត្វមិនរងសុខនិងទុក្ខ ព្រោះហេតុតែ​កម្ម​ដែល​ខ្លួន​​ធ្វើ ក្នុងកាល​មុនក៏ដោយ ព្រះតថាគតក៏គង់គេសរសើរបាន ១ ។ ម្នាល​ភិក្ខុទាំងឡាយ បើពួកសត្វរងសុខនិងទុក្ខ ព្រោះហេតុតែព្រះឥសូរ​តាក់តែងឲ្យ ព្រះតថាគត​ក៏គួរគេសរសើរបាន បើទុកជាពួកសត្វមិនរងសុខនិងទុក្ខ ព្រោះ​ហេតុតែ​ព្រះឥសូរតាក់តែងឲ្យក៏ដោយ ព្រះតថាគតក៏គង់គេ​សរសើរបាន ១ ។ ម្នាល​ភិក្ខុ​ទាំងឡាយ បើពួកសត្វរងសុខនិងទុក្ខ ព្រោះ​ហេតុ​តែ​សង្គតិនិងភាវៈ ព្រះតថាគតក៏គួរគេសរសើរបាន បើទុកជា​ពួក​សត្វមិនរងសុខនិងទុក្ខ ព្រោះ​ហេតុតែសង្គតិនិងភាវៈក៏ដោយ ព្រះតថាគតក៏គង់គេសរសើរបាន ១ ។ ម្នាល​​​​ភិក្ខុទាំងឡាយ បើពួកសត្វរងសុខនិងទុក្ខ ព្រោះហេតុតែអភិជាតិ ព្រះតថាគត​ក៏គួរគេសរសើរបាន បើទុកជាពួក​សត្វមិនរងសុខនិងទុក្ខ ព្រោះ​ហេតុ​តែ​អភិជាតិក៏ដោយ ព្រះតថាគតក៏គង់​គេសរសើរបាន ១ ។ ម្នាលភិក្ខុ​ទាំងឡាយ បើពួកសត្វរងសុខនិងទុក្ខ ព្រោះ​ហេតុតែ សេចក្តីប្រឹងប្រែងក្នុង​ពេល​បច្ចុប្បន្ននេះ ព្រះតថាគតក៏គួរគេ​សរសើរ​បាន បើទុកជាពួក សត្វមិន​រងសុខនិងទុក្ខ ព្រោះ​ហេតុតែសេចក្តី​ប្រឹងប្រែង ក្នុងបច្ចុប្បន្ននេះក៏ដោយ ព្រះតថាគតក៏គង់គេ​សរសើរបាន ១ ។ ម្នាលភិក្ខុទាំងឡាយ ព្រះតថាគត​តែងពោលយ៉ាងនេះ ម្នាល​ភិក្ខុទាំង​ឡាយ ពាក្យប្រកបដោយហេតុ ១០ ប្រការ​នេះឯង តែងមកកាន់ស្ថាន​ដែល​គេគប្បីសរសើរ ចំពោះព្រះតថាគត ជាអ្នកពោលយ៉ាងនេះ ។ លុះព្រះមាន​បុណ្យបានសម្តែងព្រះសូត្រនេះ​ចប់​ហើយ ភិក្ខុទាំងនោះ ជាអ្នកមានចិត្តត្រេកអរ រីករាយ ចំពោះភាសិត របស់​ព្រះមានបុណ្យ ។</p>
        <p>ចប់ ទេវទហសូត្រ ទី ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>