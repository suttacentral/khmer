<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn151' lang='km'>
        <header>
            <ul>
            </ul>
            <h1>បិណ្ឌបាតបារិសុទ្ធិសូត្រ ទី ៩</h1>
        </header>
        <p><a class='ref km' id='km312' href='#km312'>៣១២</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់នៅ ក្នុង​វត្តវេឡុវ័ន ជាកលន្ទកនិវាបស្ថាន ជិតក្រុងរាជគ្រឹះ ។ គ្រា នោះឯង ព្រះសារីបុត្ត​មានអាយុ ចេញអំពីផងសមាបត្តិ ក្នុងវេលា សាយណ្ហសម័យ ហើយចូលទៅគាល់​ព្រះមានព្រះភាគ លុះចូលទៅដល់​ ថ្វាយបង្គំព្រះមានព្រះភាគ ហើយគង់នៅក្នុងទីដ៏​សម​គួរ ។ លុះព្រះសារីបុត្ត មានអាយុ គង់នៅក្នុទីដ៏សមគួរហើយ ព្រះមានព្រះភាគ ក៏ទ្រង់ត្រាស់សួរ ដូច្នេះថា ម្នាលសារីបុត្ត ឥន្ទ្រិយរបស់អ្នកជ្រះថ្លា សម្បុរស្បែករបស់​អ្នកស្អាត ផូរផង់ ម្នាលសារីបុត្ត ក្នុងកាលឥឡូវនេះ តើលោកច្រើនប្រព្រឹត្តទៅ​ដោយ​វិហារធម៌ដូចម្ដេច ។ ព្រះសារីបុត្តក្រាបបង្គំទូលថា បពិត្រព្រះអង្គ ក្នុងកាល ឥឡូវនេះ ខ្ញុំព្រះអង្គ ច្រើនប្រព្រឹត្តទៅដោយសុញ្ញាតាវិហារធម៌ ។</p>
        <p><a class='ref km' id='km313' href='#km313'>៣១៣</a>ម្នាលសារីបុត្ត ប្រពៃណាស់ហើយៗ ម្នាលសារីបុត្តបានឬថា ក្នុងកាល​ឥឡូវនេះ លោកច្រើនប្រព្រឹត្តទៅដោយវិហារធម៌ របស់មហា-បុរស ម្នាលសារីបុត្ត ឯវិហារធម៌របស់មហាបុរស ក៏គឺសុញ្ញតាវិហារធម៌ នេះឯង ។ ម្នាលសារីបុត្ត ព្រោះហេតុ នោះ បើភិក្ខុក្នុងសាសនានេះប្រាថ្នាថា អាត្មាអញ គួរតែប្រព្រឹត្តទៅច្រើន​ដោយសុញ្ញតាវិហារធម៌ ម្នាលសារីបុត្ត ភិក្ខុនោះគប្បីពិចារណាដូច្នេះថា​ អាត្មាអញបាន​ចូលទៅកាន់ ស្រុកដើម្បី បិណ្ឌបាតតាមផ្លូវណាក្ដី បានត្រាច់ទៅដើម្បីបិណ្ឌិបាត ​ក្នុងប្រទេសណាក្ដី បាន ត្រឡប់អំពីបិណ្ឌបាត ចេញអំពីស្រុកតាមផ្លូវណាក្ដី តើក្នុងផ្លូវទាំងនោះ អាត្មាអញមាន ឆន្ទៈគឺសេចក្ដីពេញចិត្ត ឬរាគៈគឺសេចក្ដីត្រេកអរ ទោសៈគឺ សេចក្ដីប្រទូស្ដ ឬមោហៈគឺ សេចក្ដីវង្វេង ឬក៏បដិឃៈ គឺសេចក្ដីថ្នាំងថ្នាក់នៃ​ចិត្ត ក្នុងរូបដែលគប្បីដឹងបាន ដោយភ្នែកដែរឬទេ ។ ម្នាលសារីបុត្ត កាល បើភិក្ខុពិចារណាដឹងយ៉ាងនេះថា អាត្មាអញ បានចូលទៅកាន់ស្រុកដើម្បី​បិណ្ឌបាតតាមផ្លូវណាក្ដី បានត្រាច់ទៅដើម្បីបិណ្ឌបាតក្នុង ប្រទេសណាក្ដី បានត្រឡប់​អំពីបិណ្ឌបាត ចេញអំពីស្រុកតាមផ្លូវណាក្ដី ក្នុងផ្លូវទាំងនោះ អាត្មាអញមាន ឆន្ទៈ ឬរាគៈ ទោសៈ ឬមោហៈ ឬក៏បដិឃ នៃចិត្ត ក្នុងរូបដែល គប្បីដឹង បានដោយភ្នែកដែរ ម្នាលសារីបុត្ត ភិក្ខុនោះគប្បីព្យាយាមដើម្បី លះបង់ នូវអកុសលធម៌​លាមកទាំងនោះចេញ ។ ម្នាលសារីបុត្ត តែបើភិក្ខុ ពិចារណាដឹងយ៉ាង​នេះវិញថា អាត្មាអញ បានចូលទៅកាន់ស្រុកដើម្បី បិណ្ឌបាតតាមផ្លូវណាក្ដី បានត្រាច់​ទៅដើម្បី បិណ្ឌបាត​ក្នុងប្រទេសណាក្ដី បានត្រឡប់អំពីបិណ្ឌបាត ចេញអំពីស្រុកតាមផ្លូវណាក្ដី ក្នុងផ្លូវទាំងនោះ អាត្មាអញមិនមានឆន្ទៈ ឬរាគៈ ទោសៈ ឬមោហៈ ឬក៏បដិឃៈនៃចិត្ត ក្នុងរូប ដែលគប្បីដឹងបានដោយភ្នែកទេ ម្នាលសារីបុត្ត ភិក្ខុនោះ ត្រូវសិក្សាក្នុង កុសលធម៌ទាំងថ្ងៃទាំងយប់ នៅដោយបីតិនិងបាមោជ្ជៈនោះឯង ។</p>
        <p><a class='ref km' id='km314' href='#km314'>៣១៤</a>ម្នាលសារីបុត្ត មួយទៀត ភិក្ខុគប្បីពិចារណាដូច្នេះថា អាត្មាអញ បានចូលទៅកាន់ស្រុកដើម្បីបិណ្ឌបាត តាមផ្លូវណាក្ដី បានត្រាច់ ទៅដើម្បីបិណ្ឌបាត​ក្នុងប្រទេសណាក្ដី បានត្រឡប់អំពីបិណ្ឌបាត ចេញអំពី ស្រុកតាមផ្លូវណាក្ដី តើផ្លូវទាំង​នោះ អាត្មាអញមាន ឆន្ទៈ ឬរាគៈ ឬទោសៈ ឬមោហៈ ឬក៏បដិឃៈនៃចិត្ត ក្នុងសំឡេងដែល គប្បីដឹងបានដោយត្រចៀក ... ក្នុងក្លិនដែលគប្បីដឹងបានដោយច្រមុះ ... ក្នុងឱជារសដែល គប្បីដឹងបាន ដោយអណ្ដាត ... ក្នុងផោដ្ឋព្វៈដែលគប្បីដឹងបាន​ដោយ​កាយ ... ក្នុង ធម្មារម្មណ៍ដែលគប្បីដឹងដោយចិត្ត ដែរឬទេ ។ ម្នាលសារីបុត្ត បើភិក្ខុ​ពិចារណា​ ដឹងយ៉ាងនេះថា អាត្មាអញបានចូលទៅកាន់ស្រុក ដើម្បី បិណ្ឌបាត តាមផ្លូវ​ណាក្ដី បានត្រាច់ទៅ ដើម្បីបិណ្ឌបាត ក្នុងប្រទេសណាក្ដី បានត្រឡប់អំពីបិណ្ឌបាត ចេញអំពីស្រុកតាម ផ្លូវណាក្ដី ក្នុងផ្លូវទាំងនោះ អាត្មាអញ មានឆន្ទៈ ឬរាគៈ ឬទោសៈ ឬមោហៈ ​ឬក៏បដិឃៈ នៃចិត្តក្នុង ធម្មារម្មណ៍ដែលគប្បីដឹងបានដោយចិត្តដែរ ម្នាល​សារីបុត្ត ភិក្ខុនោះ គប្បី ព្យាយាមដើម្បីលះបង់អកុសលធម៌ដ៏លាមកទាំងនោះចេញ ។ ម្នាលសារីបុត្ត តែបើ ភិក្ខុពិចារណាដឹងយ៉ាងនេះវិញថា អាត្មាអញ បានចូលទៅកាន់ស្រុក​ដើម្បីបិណ្ឌបាត តាមផ្លូវណាក្ដី បានត្រាច់ទៅដើម្បីបិណ្ឌបាត ក្នុងប្រទេស ណាក្ដី បានត្រឡប់អំពីបិណ្ឌបាត ចេញអំពីស្រុកតាមផ្លូវណាក្ដី ក្នុងផ្លូវ ទាំងនោះ អាត្មាអញ មិនមានឆន្ទៈ ឬរាគៈឬទោសៈ ឬមោហៈ ឬក៏បដិឃៈ នៃចិត្ត ក្នុងធម្មារម្មណ៍ដែលគប្បី​ដឹងបានដោយ ចិត្តទេ ម្នាលសារីបុត្ត ភិក្ខុ នោះ ត្រូវសិក្សាក្នុងកុសលធម៌ ទាំងថ្ងៃ​ទាំងយប់ ហើយនៅ ដោយបីតិនិង បាមោជ្ជៈនោះឯង ។</p>
        <p><a class='ref km' id='km315' href='#km315'>៣១៥</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា កាមគុណ ៥ ប្រការ អាត្មាអញបានលះបង់ហើយឬ ។ ម្នាលសារីបុត្ត បើភិក្ខុ ពិចារណា ដឹងយ៉ាង​នេះថា កាមគុណ ៥ ប្រការ អាត្មាអញមិនទាន់លះបង់ ទេ ម្នាលសារីបុត្ត ភិក្ខុនោះ គប្បី​ព្យាយាមដើម្បីលះបង់នូវ កាមគុណទាំង ៥ ប្រការចេញ ។ ម្នាលសារីបុត្ត តែបើភិក្ខុ​ពិចារណាដឹងយ៉ាងនេះវិញថា កាមគុណទាំង ៥ ប្រការ អាត្មាអញលះបង់ហើយ ម្នាលសារីបុត្ត ភិក្ខុនោះ ត្រូវសិក្សា ក្នុងកុសលធម៌ ទាំងថ្ងៃទាំងយប់ នៅដោយបីតិ និង​បាមោជ្ជៈ នោះឯង ។</p>
        <p><a class='ref km' id='km316' href='#km316'>៣១៦</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា នីវរណៈទាំង ៥ ប្រការ អាត្មាអញបានលះបង់ហើយឬ ។ ម្នាលសារីបុត្ត បើភិក្ខុពិចារណា ដឹងយ៉ាង នេះថា​នីវរណៈទាំង ៥ ប្រការ អាត្មាអញមិន ទាន់លះបង់ទេ ម្នាលសារីបុត្ត ភិក្ខុនោះ គប្បី​ព្យាយាមដើម្បីលះបង់នូវ នីវរណៈទាំង ៥ ប្រការចេញ ។ ម្នាលសារីបុត្ត តែ​បើភិក្ខុ​ពិចារណា​ដឹងយ៉ាង នេះវិញថា នីវរណៈ ទាំង ៥ ប្រការ អាត្មាអញបានលះបង់ហើយ​ម្នាល សារីបុត្ត ភិក្ខុនោះ ត្រូវសិក្សាក្នុងកុសលធម៌ទាំងថ្ងៃទាំងយប់ នៅដោយបីតិ និង​បាមោជ្ជៈនោះឯង ។</p>
        <p><a class='ref km' id='km317' href='#km317'>៣១៧</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា ឧបាទានក្ខន្ធទាំង ៥ ប្រការ អាត្មាអញកំណត់ដឹងហើយឬ ។ ម្នាលសារីបុត្ត បើភិក្ខុពិចារណា ដឹងយ៉ាង​នេះថា ឧបាទានក្ខន្ធ ទាំង ៥ ប្រការ អាត្មាអញ មិនទាន់កំណត់ដឹងទេ ម្នាលសារីបុត្ត ភិក្ខុនោះ គប្បីព្យាយាមដើម្បីកំណត់ ដឹង នូវឧបាទានក្ខន្ធទាំង ៥ ប្រការ ។ ម្នាលសារីបុត្ត តែ​បើភិក្ខុ​ពិចារណា​​ដឹងយ៉ាងនេះវិញថា ឧបាទានក្ខន្ធទាំង ៥ ប្រការ អាត្មាអញបានកំណត់ដឹង​ហើយ ម្នាលសារីបុត្ត ភិក្ខុនោះ ត្រូវសិក្សាក្នុងកុសលធម៌ទាំងថ្ងៃទាំងយប់​នៅដោយ​បីតិនិ​ង​បាមោជ្ជៈនោះឯង ។</p>
        <p><a class='ref km' id='km318' href='#km318'>៣១៨</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា សតិប្បដ្ឋានទាំង ៤​ ប្រការ អាត្មាអញបានចម្រើនហើយឬ ។ ម្នាលសារីបុត្ត បើភិក្ខុពិចារណា ដឹងយ៉ាង​នេះថា សតិប្បដ្ឋានទាំង ៤ ប្រការ អាត្មាអញ មិនទាន់បានចម្រើនទេ ម្នាលសារីបុត្ត ភិក្ខុនោះគប្បីព្យាយាមដើម្បីចម្រើននូវ សតិប្បដ្ឋាន ៤ ប្រការ ។ ម្នាលសារីបុត្ត តែ​បើភិក្ខុ​ពិចារណា​​​ដឹងយ៉ាងនេះ វិញថា សតិប្បដ្ឋានទាំង ៤ ប្រការ អាត្មាអញបានចម្រើនហើយ ម្នាល សារីបុត្ត ភិក្ខុនោះ ត្រូវសិក្សាក្នុងកុសលធម៌ទាំងថ្ងៃទាំងយប់​នៅដោយ​បីតិនិ​ង​បាមោជ្ជៈនោះឯង ។</p>
        <p><a class='ref km' id='km319' href='#km319'>៣១៩</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា សម្មប្បធានទាំង ៤ ប្រការ អាត្មាអញបានចម្រើនហើយឬ ។ ម្នាលសារីបុត្ត បើភិក្ខុពិចារណា ដឹងយ៉ាង នេះថា សម្មប្បធានទាំង ៤ ប្រការអាត្មាអញ មិនទាន់បានចម្រើនទេ ម្នាលសារីបុត្ត ភិក្ខុនោះគប្បីព្យាយាមដើម្បីចម្រើន នូវសម្មប្បធានទាំង ៤ ប្រការ ។ ម្នាលសារីបុត្ត តែ​បើភិក្ខុ​ពិចារណា​​​ដឹងយ៉ាង នេះវិញថា សម្មប្បធានទាំង ៤ ប្រការ អាត្មាអញបាន​ចម្រើន​ហើយ ​ម្នាល សារីបុត្ត ភិក្ខុនោះ ត្រូវសិក្សាក្នុង​កុសលធម៌ទាំងថ្ងៃ​ទាំងយប់​នៅដោយ​​បីតិ និ​ង​បាមោជ្ជៈនោះឯង ។</p>
        <p><a class='ref km' id='km320' href='#km320'>៣២០</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា ឥទ្ធិបាទ ទាំង ៤ ប្រការ អាត្មាអញបានចម្រើនហើយឬ ។ ម្នាលសារីបុត្ត បើភិក្ខុពិចារណា ដឹងយ៉ាង នេះថា ឥទ្ធិបាទទាំង ៤ ប្រការអាត្មាអញមិនទាន់ បានចម្រើនទេ ម្នាលសារីបុត្ត ភិក្ខុនោះ គប្បីព្យាយាមដើម្បីចម្រើននូវ ឥទ្ធិបាទទាំង ៤ ប្រការ ។ ម្នាលសារីបុត្ត តែ​បើភិក្ខុ​ពិចារណា​​​ដឹងយ៉ាងនេះ វិញថា ឥទ្ធិបាទទាំង ៤ ប្រការ អាត្មាអញបាន​ចម្រើន​ហើយ ម្នាលសារីបុត្ត ភិក្ខុនោះ ត្រូវសិក្សាក្នុង​កុសលធម៌ទាំងថ្ងៃ​ទាំងយប់ ​នៅដោយ​​បីតិនិ​ង​បាមោជ្ជៈនោះឯង ។</p>
        <p><a class='ref km' id='km321' href='#km321'>៣២១</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា ឥន្រ្ទិយ ទាំង ៥ ប្រការ អាត្មាអញបានចម្រើនហើយឬ ។ ម្នាលសារីបុត្ត បើភិក្ខុ ពិចារណា ដឹងយ៉ាង នេះថា ឥន្រ្ទិយទាំង ៥ ប្រការ អាត្មាអញមិនទាន់បាន ចម្រើនទេ ម្នាលសារីបុត្ត ភិក្ខុនោះ គប្បីព្យាយាមដើម្បីចម្រើននូវឥន្រ្ទិយទាំង ៥ ប្រការ ។ ម្នាលសារីបុត្ត តែ​បើភិក្ខុ​ពិចារណា​​​ដឹងយ៉ាងនេះវិញថា ឥន្រ្ទិយ ទាំង ៥ ប្រការ អាត្មាអញបាន​ចម្រើន​ហើយ ម្នាលសារីបុត្ត ភិក្ខុនោះ ត្រូវសិក្សាក្នុង​កុសលធម៌ ទាំងថ្ងៃ​ទាំងយប់​ នៅដោយ​​បីតិនិ​ង​បាមោជ្ជៈ នោះឯង ។</p>
        <p><a class='ref km' id='km322' href='#km322'>៣២២</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា ពលៈ ទាំង ៥ ប្រការ អាត្មាអញបានចម្រើនហើយឬ ។ ម្នាលសារីបុត្ត បើភិក្ខុ ពិចារណា ដឹងយ៉ាងនេះថា ពលៈទាំង ៥ ប្រការអាត្មាអញមិនទាន់បាន ចម្រើនទេ ម្នាលសារីបុត្ត ភិក្ខុនោះគប្បី ព្យាយាមដើម្បីចម្រើននូវពលៈទាំង ៥ ប្រការ ។ ម្នាលសារីបុត្ត តែ​បើភិក្ខុ​ពិចារណា​​​ដឹងយ៉ាងនេះវិញថា ពលៈ ទាំង ៥ ប្រការ អាត្មាអញបាន​ចម្រើន​ហើយ ​ម្នាលសារីបុត្ត ភិក្ខុនោះ ត្រូវ សិក្សាក្នុង​កុសលធម៌ទាំងថ្ងៃ​ទាំងយប់​នៅដោយ​​បីតិនិ​ង​បាមោជ្ជៈនោះឯង ។</p>
        <p><a class='ref km' id='km323' href='#km323'>៣២៣</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា ពោជ្ឈង្គទាំង ៧ ប្រការ អាត្មាអញបានចម្រើនហើយឬ ។ ម្នាលសារីបុត្ត បើភិក្ខុពិចារណា ដឹងយ៉ាង នេះថា ពោជ្ឈង្គទាំង ៧ ប្រការអាត្មាអញ មិនទាន់បានចម្រើនទេ ម្នាលសារីបុត្ត ភិក្ខុនោះ គប្បី​ព្យាយាមដើម្បីចម្រើន នូវ ពោជ្ឈង្គទាំង ៧ ប្រការ ។ ម្នាលសារីបុត្ត តែ​បើភិក្ខុ​ពិចារណា​​​ដឹងយ៉ាង នេះវិញថា ពោជ្ឈង្គទាំង ៧ ប្រការ អាត្មាអញបាន​ចម្រើន​ហើយ ម្នាល សារីបុត្ត ភិក្ខុនោះ ត្រូវសិក្សាក្នុង​កុសលធម៌ទាំងថ្ងៃ​ទាំងយប់​នៅដោយ​​បីតិនិ​ង​បាមោជ្ជៈនោះឯង ។</p>
        <p><a class='ref km' id='km324' href='#km324'>៣២៤</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា អដ្ឋង្គិកមគ្គ ដ៏ប្រសើរ អាត្មាអញបានចម្រើនហើយឬ ។ ម្នាលសារីបុត្ត បើភិក្ខុ ពិចារណា ដឹងយ៉ាងនេះថា អដ្ឋង្គិកមគ្គដ៏ប្រសើរ អាត្មាអញមិនទាន់បាន ចម្រើនទេ ម្នាលសារីបុត្ត ភិក្ខុនោះ គប្បីព្យាយាមដើម្បីចម្រើននូវ អដ្ឋង្គិកមគ្គ ដ៏ប្រសើរ ។ ម្នាលសារីបុត្ត តែ​បើភិក្ខុ​ពិចារណា​​​​ដឹងយ៉ាងនេះវិញថា អដ្ឋង្គិក-មគ្គដ៏ប្រសើរ អាត្មាអញបាន​ចម្រើន​ហើយ ​ម្នាលសារីបុត្ត ភិក្ខុនោះ ត្រូវ សិក្សាក្នុង​កុសលធម៌ទាំងថ្ងៃ​ទាំងយប់​នៅដោយ​​បីតិនិ​ង​បាមោជ្ជៈនោះឯង ។</p>
        <p><a class='ref km' id='km325' href='#km325'>៣២៥</a>ម្នាលសារីបុត្ត មួយទៀត ភិក្ខុ គប្បីពិចារណាដូច្នេះថា ​សមថៈ និងវិបស្សនា អាត្មាអញបានចម្រើនហើយឬ ។ ម្នាលសារីបុត្ត បើភិក្ខុ ពិចារណា ដឹងយ៉ាងនេះថា សមថៈនិងវិបស្សនា អាត្មាអញមិនទាន់បាន ចម្រើនទេ ម្នាលសារីបុត្ត ភិក្ខុនោះគប្បី ព្យាយាមដើម្បីចម្រើននូវសមថៈ និងវិបស្សនា ។ ម្នាលសារីបុត្ត តែ​បើភិក្ខុ​ពិចារណា​​​ដឹងយ៉ាងនេះវិញថា សមថៈនិងវិបស្សនា អាត្មាអញបាន​ចម្រើន​ហើយ ​ម្នាលសារីបុត្ត ភិក្ខុនោះ ត្រូវសិក្សាក្នុង​កុសលធម៌ទាំងថ្ងៃ​ទាំងយប់​ នៅដោយ​​បីតិនិ​ង​បាមោជ្ជៈនោះ ឯង ។</p>
        <p><a class='ref km' id='km326' href='#km326'>៣២៦</a>ម្នាលសារីបុត្ត មួយវិញទៀត​ ភិក្ខុគប្បីពិចារណាដូច្នេះថា វិជ្ជានិងវិមុត្តិ អាត្មាអញបានធ្វើឲ្យជាក់ច្បាស់ហើយឬ ។ ម្នាលសារីបុត្ត បើភិក្ខុពិចារណា ដឹងយ៉ាង​នេះថា វិជ្ជានិងវិមុត្តិ អាត្មាអញមិនទាន់បានធ្វើ ឲ្យជាក់ច្បាស់ទេ ម្នាលសារីបុត្ត ភិក្ខុនោះ គប្បី​ព្យាយាមដើម្បីធ្វើឲ្យជាក់ ច្បាស់នូវវិជ្ជានិងវិមុត្តិ ។ ម្នាលសារីបុត្ត តែបើភិក្ខុ ពិចារណា ដឹងយ៉ាងនេះ វិញថា វិជ្ជានិងវិមុត្តិ អាត្មាអញបានធ្វើឲ្យជាក់ច្បាស់​ហើយ ម្នាលសារីបុត្ត ភិក្ខុនោះ ត្រូវសិក្សាក្នុង​កុសលធម៌ទាំងថ្ងៃ​ទាំងយប់​ នៅដោយ​​បីតិនិ​ង​បាមោជ្ជៈនោះឯង ។</p>
        <p><a class='ref km' id='km327' href='#km327'>៣២៧</a>ម្នាលសារីបុត្ត បុគ្គលណាមួយ ជាសមណៈ ឬព្រាហ្មណ៍ ក្នុងអតីតកាល កាលនឹងធ្វើបិណ្ឌបាត ឲ្យបរិសុទ្ធ បុគ្គលទាំងអស់នោះសុទ្ធ តែបានពិចារណា​រឿយ ៗ ហើយធ្វើបិណ្ឌបាតឲ្យបរិសុទ្ធ​ យ៉ាងនេះឯង ។ ម្នាលសារីបុត្ត បុគ្គលណាមួយ ជា​សមណៈ ឬព្រាហ្មណ៍ ក្នុងអនាគតកាល កាលនឹងធ្វើបិណ្ឌបាតឲ្យបរិសុទ្ធ បុគ្គល​ទាំងអស់នោះ នឹងពិចារណារឿយ ៗ ហើយធ្វើបិណ្ឌបាតឲ្យបរិសុទ្ធ​ យ៉ាងនេះឯង ។ ម្នាលសារីបុត្ត បុគ្គលណា មួយ ជាស​មណៈ ឬព្រាហ្មណ៍ ក្នុងកាលឥឡូវនេះ កាល​នឹង​ធ្វើ​បិណ្ឌបាត ឲ្យបរិសុទ្ធ បុគ្គលទាំងអស់នោះ តែងពិចារណារឿយ ៗ ហើយ​ធ្វើ​បិណ្ឌបាត ឲ្យបរិសុទ្ធ​ យ៉ាងនេះឯង ម្នាលសារីបុត្ត ព្រោះហេតុនោះ អ្នកទាំងឡាយ​ត្រូវសិក្សាក្នុងសាសនានេះថា យើងទាំងឡាយនឹងពិចារណារឿយ ៗ ហើយ​ធ្វើបិណ្ឌ​បាត​ឲ្យបរិសុទ្ធដូច្នេះ ម្នាលសារីបុត្ត អ្នកទាំងឡាយ ត្រូវសិក្សា យ៉ាងនេះឯង ។ លុះ​ព្រះមានព្រះភាគ ទ្រង់ត្រាស់ព្រះសូត្រនេះចប់ហើយ ព្រះសារីបុត្តមានអាយុ មានសេចក្ដី​ត្រេកអរ រីករាយ ចំពោះភាសិតរបស់ ព្រះមានព្រះភាគ ។</p>
        <p>ចប់ បិណ្ឌបាតបារិសុទ្ធិ សូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>