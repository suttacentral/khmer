<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn131' lang='km'>
        <header>
            <ul>
                <li>សុត្តន្តបិដក មជ្ឈិមនិកាយ</li>
                <li>ឧបរិបណ្ណាសកៈ</li>
                <li>នវមភាគ</li>
                <li>វិភង្គវគ្គ</li>
            </ul>
            <h1>ភទ្ទេករត្តសូត្រ ទី ១</h1>
        </header>
        <p><a class='ref km' id='km១' href='#km១'>១</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគទ្រង់ គង់នៅក្នុង​វត្តជេពន របស់អនាថបិណ្ឌិកសេដ្ឋី ទៀបក្រុងសាវត្ថី ។ ព្រះមាន ព្រះភាគ ទ្រង់ត្រាស់​ហៅ​​ពួក​ភិក្ខុ​ក្នុង​ទី​នោះ​ថា ម្នាលភិក្ខុទាំងឡាយ ។ ពួកភិក្ខុទាំងនោះ ទទួល​ស្ដាប់​ព្រះមានព្រះភាគថា ព្រះករុណា​ព្រះអង្គ ។ ព្រះមានព្រះភាគទ្រង់ត្រាស់​យ៉ាងនេះថា ម្នាល​ភិក្ខុទាំងឡាយ តថាគត​នឹងសំដែង​នូវ​ឧទ្ទេស គឺមាតិកា​ជា​គ្រឿង​​សំដែងឡើង និង​​វិភង្គ គឺបទជា គ្រឿងចែកដោយពិស្ដារ របស់​បុគ្គល​អ្នក​មានរាត្រី​មួយដ៏ចម្រើន ដល់​​​អ្នក ទាំងឡាយ ចូរអ្នកទាំងឡាយ ស្ដាប់នូវសូត្រនោះ ចូរ​ធ្វើ​ទុក​ក្នុង​​ចិត្តឲ្យប្រពៃ ចុះ តថាគត​​នឹង​សំដែង​ប្រាប់ ។ ពួកភិក្ខុទាំងនោះ ទទួលស្ដាប់ ព្រះមាន ព្រះភាគ​ថា​ ព្រះករុណា ព្រះអង្គ ។</p>
        <p><a class='ref km' id='km២' href='#km២'>២</a>ព្រះមានព្រះភាគ ទ្រង់ត្រាស់ដូច្នេះថា បុគ្គលមិនគប្បីអាឡោះ អាល័យ បញ្ចក្ខន្ធដែល​កន្លង​ទៅហើយ ​មិន​គប្បីប្រាថ្នាបញ្ចក្ខន្ធ ដែលមិនទាន់មកដល់ទេ ព្រោះ​បញ្ចក្ខន្ធ​ណា ជាអតីត បញ្ចក្ខន្ធនោះ កន្លងហួសទៅហើយ បញ្ចក្ខន្ធណា ជាអនាគត បញ្ចក្ខន្ធនោះ ក៏មិនទាន់មកដល់​ មួយ​ទៀត បុគ្គលណា ឃើញ​ច្បាស់នូវធម៌ជាបច្ចុប្បន្ន ក្នុងទីនោះ ៗ បុគ្គលនោះ លុះដឹងច្បាស់នូវ​ព្រះ​និព្វា​ន ដែលមិនរសេមរសាម និងមិនបានកម្រើក (ដោយ​ពួកកិលេស) គប្បីចម្រើន​ឲ្យ​រឿយ ៗ គឺការនៅមិនចាក់ធ្លុះ នូវផលសមាបត្តិ ដែល​​មានព្រះនិព្វាននោះជាអារម្មណ៍ ឯការព្យាយាមជាគ្រឿងដុត​កិលេស​ បុគ្គល​គួរ​តែ​ធ្វើ​ក្នុង​ថ្ងៃ​នេះ​ឯង អ្នកណានឹងដឹងថា សេចក្ដីស្លាប់នឹងមានក្នុង​ថ្ងៃ​ស្អែក​បាន​ ព្រោះ​ថាការតទល់ របស់​យើងចំពោះមច្ចុ ដែល​មានសេនា​ដ៏ច្រើននោះ មិនមាន​សោះ​ឡើយ​ អ្នក​ប្រាជ្ញដែលស្ងប់​ទុក្ខហើយ តែងហៅ​បុគ្គលដែលមានវិហារធម៌យ៉ាងនេះ ជាអ្ន​ក​មាន​ព្យាយាម​ដុតកិលេស ជាអ្នក​មិនខ្ជិលច្រអូស អស់យប់និងថ្ងៃនោះឯង ថា​ជា​​អ្នក​មានរាត្រី​មួយ​ដ៏​ចម្រើន ។​</p>
        <p><a class='ref km' id='km៣' href='#km៣'>៣</a>ម្នាលភិក្ខុទាំងឡាយ បុគ្គលអាឡោះអាល័យបញ្ចក្ខន្ធ​ដែលកន្លង​ទៅហើយ តើដូចម្ដេច ។​ បុគ្គល​ដែលប្រព្រឹត្តទៅតាមសេចក្ដីត្រេកអរក្នុងរូប នោះ​ថា អាត្មាអញ​មាន រូប​យ៉ាង​នេះ ក្នុងកាល​ដែល​កន្លង​ទៅហើយ ប្រព្រឹត្ត ទៅតាមតណ្ហាក្នុងវេទនានោះ​ថា អាត្មាអញ​មាន​វេទនាយ៉ាងនេះ ក្នុងកាល​ជា​អតីត ប្រព្រឹត្តទៅតាមសេចក្ដីត្រេកអរ​ក្នុងសញ្ញានោះថា អាត្មាអញ​មាន សញ្ញាយ៉ាងនេះ​ក្នុងកាលជា​អតីត ប្រព្រឹត្ត​ទៅតាមសេចក្ដីត្រេកអរ ក្នុងសង្ខារ​ទាំងឡាយ​នោះថា អាត្មាអញមានសង្ខារ​យ៉ាងនេះ ក្នុងកាល​​​​ជាអតីត ប្រព្រឹត្ត​ទៅ​តាម​សេចក្ដី​ត្រេកអរក្នុងវិញ្ញាណនោះថា អាត្មាអញ​មានវិញ្ញាណ​យ៉ាងនេះ ក្នុង​​កាលជាអតីត ។ ម្នាលភិក្ខុទាំងឡាយ បុគ្គល​អាឡោះអាល័យ​បញ្ចក្ខន្ធ ដែលកន្លងទៅហើយ យ៉ាងនេះឯង ។</p>
        <p><a class='ref km' id='km៤' href='#km៤'>៤</a>ម្នាលភិក្ខុទាំងឡាយ បុគ្គលមិនអាឡោះល័យបញ្ចក្ខន្ធ ជាអតីត តើដូចម្ដេច ។ បុគ្គលមិន​ប្រព្រឹត្ត​​ទៅតាមសេចក្ដីត្រេកអរ ក្នុងរូបនោះថា អាត្មាអញមានរូប​យ៉ាង​នេះ ក្នុងកាល​ជា​អតីត មិន​ប្រព្រឹត្ត​ទៅតាមសេចក្ដី​ត្រេកអរ ក្នុងវេទនា​នោះថា អាត្មាអញ​​​មានវេទនាយ៉ាងនេះ ក្នុង​កាលជា​អតីត​ មិន​ប្រព្រឹត្ត​ទៅតាមសេចក្ដី​ត្រេកអរ ក្នុងសញ្ញានោះថា អាត្មាអញ​មាន​សញ្ញា​យ៉ាង​នេះ ក្នុងកាលជាអតីត មិន​ប្រព្រឹត្ត​​ទៅ​តាម​​សេចក្ដីត្រេកអរ ក្នុង​សង្ខារទាំងឡាយនោះថា អាត្មាអញ​មានសង្ខារយ៉ាងនេះ ក្នុង​កាល​ជា​អតីត មិនប្រព្រឹត្តទៅតាមសេចក្ដី​ត្រេកអរ ក្នុងវិញ្ញាណ​នោះថា​ អាត្មាអញ​មាន​​វិញ្ញាណយ៉ាងនេះ ក្នុង​កាល​​ជាអតីត ។ ម្នាលភិក្ខុទាំងឡាយ បុគ្គល​​អាឡោះ​អាល័យបញ្ចក្ខន្ធ ដែលកន្លងទៅហើយ យ៉ាងនេះឯង ។</p>
        <p><a class='ref km' id='km៥' href='#km៥'>៥</a>ម្នាលភិក្ខុទាំងឡាយ បុគ្គលប្រាថ្នានូវបញ្ចក្ខន្ធក្នុងកាលជាអនាគត តើដូចម្តេច ។ បុគ្គល​ប្រព្រឹត្ត​​ទៅតាមសេចក្ដីត្រេកអរ ក្នុងរូបនោះថា សូមឲ្យ​អាត្មាអញ​មានរូប​យ៉ាង​នេះ ក្នុងកាល​ជាអនាគត មាន​​វេទនាយ៉ាងនេះ ។បេ។ មាន​សញ្ញាយ៉ាងនេះ ។បេ។ មាន សង្ខារយ៉ាងនេះ ។បេ។ រមែងប្រព្រឹត្តទៅ​តាម​សេចក្ដី​ត្រេកអរ​​ ក្នុងវិញ្ញាណនោះថា សូមឲ្យអាត្មាអញមាន​វិញ្ញាណ​យ៉ាងនេះ ក្នុងកាលជាអនាគត ។ ម្នាលភិក្ខុទាំងឡាយ បុគ្គលប្រាថ្នា​នូវ​បញ្ចក្ខន្ធ​ក្នុង​កាល​ជាអនាគត យ៉ាងនេះឯង​ ។</p>
        <p><a class='ref km' id='km៦' href='#km៦'>៦</a>ម្នាលភិក្ខុទាំងឡាយ បុគ្គលមិនប្រាថ្នានូវបញ្ចក្ខន្ធ ក្នុងកាលជា អនាគតនោះ តើដូចម្តេច ។ បុគ្គលមិនប្រព្រឹត្តទៅតាមសេចក្ដីត្រេកអរ ក្នុង​រូបនោះថា សូមឲ្យ​អាត្មាអញ​មានរូប​យ៉ាងនេះ ក្នុងកាល​ជា​អនាគត មាន​វេទនាយ៉ាងនេះ ។បេ។ មានសញ្ញាយ៉ាងនេះ ។បេ។ មាន​សង្ខារ​យ៉ាងនេះ ។បេ។ មិន​ប្រព្រឹត្ត​ទៅតាម​សេចក្ដី​ត្រេកអរ ក្នុងវិញ្ញាណនោះថា សូមឲ្យ​អាត្មាអញ​មានវិញ្ញាណយ៉ាងនេះ ក្នុងកាលជា​អនាគត ។ ម្នាលភិក្ខុ​ទាំង​ឡាយ បុគ្គលមិន​ប្រាថ្នា​នូវ​បញ្ចក្ខន្ធក្នុងកាលជាអនាគត យ៉ាងនេះឯង ។</p>
        <p><a class='ref km' id='km៧' href='#km៧'>៧</a>ម្នាលភិក្ខុទាំងឡាយ បុគ្គលរសេមរសាម (ដោយតណ្ហានិងទិដ្ឋិ) ក្នុងពួក​ធម៌​ជាបច្ចុប្បន្ន តើដូចម្ដេច ។ ម្នាលភិក្ខុទាំងឡាយ បុថុជ្ជនក្នុងលោក​នេះ ជាអ្នកមិនបាន​ស្ដាប់ មិនបាន​ជួប​​ប្រទះ​នឹង​ពួក​ព្រះអរិយៈ ជាអ្នកមិន​ឈ្លាស ក្នុងធ​ម៌របស់ព្រះអរិយៈ មិនបាន​ហាត់​ក្នុង​ធម៌​របស់​ព្រះអរិយៈ មិន​បាន​ជួប​ប្រទះនូវសប្បុរសទាំងឡាយ មិន​ឈ្លាសក្នុង ធម៌របស់សប្បុរស មិន​បាន​ហាត់ក្នុងធម៌របស់សប្បុរស រមែង​ពិចារណា​ឃើញនូវរូបថា ជាខ្លួន ពិចារណា​ឃើញ​នូវខ្លួនថា​មាន​រូប នូវរូបថា​មានក្នុងខ្លួន ឬនូវ​ខ្លួន​ថា​មាន​​ក្នុង​រូប ពិចារណាឃើញនូវវេទនា ។បេ។ នូវសញ្ញា ។បេ។​ នូវសង្ខារទាំងឡាយ ។បេ។ នូវវិញ្ញាណថា​ជាខ្លួន​ នូវខ្លួនថា​មានវិញ្ញាណ នូវវិញ្ញាណថាមានក្នុង​ខ្លួន ឬ​នូវ​​ខ្លួន​ថា​មាន​ក្នុង​វិញ្ញាណ ។ ម្នាលភិក្ខុទាំងឡាយ បុគ្គល​រសេមរសាម​ក្នុងពួក​ធម៌​ជាប​ច្ចុប្បន្ន យ៉ាង​​នេះ​ឯង​ ។</p>
        <p><a class='ref km' id='km៨' href='#km៨'>៨</a>ម្នាលភិក្ខុទាំងឡាយ បុគ្គលមិនរសេមរសាម ក្នុងធម៌ជាបច្ចុប្បន្ន តើដូចម្ដេច ។​ ម្នាលភិក្ខុ​ទាំងឡាយ អរិយសាវ័កក្នុងសាសនានេះ ជាអ្នក​បានស្ដាប់ ជាអ្នក​បាន​ជួប​ប្រទះនឹង​ពួក​ព្រះអរិយៈ ជាអ្នក​ឈ្លាស​វៃក្នុងធម៌​របស់ព្រះអរិយៈ បាន​ហាត់ល្អ ក្នុង​ធម៌​របស់​ព្រះអរិយៈ បាន​ជួប​ប្រទះនឹងពួក​សប្បុរស ឈ្លាសវៃ​ក្នុង​ធម៌​របស់សប្បុរស បាន​ហាត់ ក្នុងធម៌របស់សប្បុរស មិន​ពិចារណា​ឃើញរូបថាជាខ្លួន មិន​ពិចារណា​​ឃើញ​ខ្លួនថាមានរូប មិន​ពិចារណាឃើញ​រូបថា​មាន​ក្នុងខ្លួន មិន​ពិចារណា​ឃើញ​ខ្លួនថា​មាន​ក្នុង​រូប មិនពិចារណាឃើញវេទនា ។បេ។ មិន​ពិចារណា​​ឃើញសញ្ញា ។បេ។ មិន​ពិចារណា​ឃើញ​សង្ខារ​ទាំងឡាយ ។បេ។ មិនពិចារណា​ឃើញ​វិញ្ញាណថាជា​ខ្លួន មិន​ពិចារណា ឃើញខ្លួនថាមានវិញ្ញាណ មិន​ពិចារ​ណា​ឃើញវិញ្ញាណ​ថា​មាន​ក្នុង​ខ្លួន មិន​ពិចារណាឃើញខ្លួនថា​ មានក្នុងវិញ្ញាណឡើយ ។ ម្នាលភិក្ខុ​ទាំង​ឡាយ បុគ្គល​មិន​​រសេមរសាម ក្នុងពួកធម៌ជាបច្ចុប្បន្ន យ៉ាង​នេះឯង ។</p>
        <p><a class='ref km' id='km៩' href='#km៩'>៩</a>បុគ្គលមិនគប្បីអាឡោះអាល័យ​ នូវបញ្ចក្ខន្ធជាអតីត មិនគប្បី​ប្រាថ្នានូវបញ្ចក្ខន្ធ​ជា​អនាគត​ឡើយ ព្រោះបញ្ចក្ខន្ធណាជាអតីត បញ្ចក្ខន្ធ​នោះ កន្លងហួស​ទៅ​ហើយ បញ្ចក្ខន្ធណា​ជា​អនាគត បញ្ចក្ខន្ធ​នោះ ក៏មិន​ទាន់មកដល់ មួយទៀត បុគ្គលណា ពិចារណា​ឃើញ ច្បាស់​នូវធម៌​ជា​បច្ចុប្បន្ន ក្នុងទីនោះ ៗ បុគ្គល​នោះ លុះដឹងច្បាស់នូវ​ព្រះនិព្វាន ដែលមិនរសេមរសាម​និងមិន​កម្រើក​ហើយ គប្បីចម្រើន​ផល​សមាបត្តិ ដែល​មាន​ព្រះនិព្វានជាអារម្មណ៍​នោះឲ្យរឿយ ៗ ឯការ​ព្យាយាម​​ជា​គ្រឿងដុត កិលេស បុគ្គល​គួរ​តែធ្វើក្នុងថ្ងៃ នេះឯង អ្នកណាអាចដឹង ថា​សេចក្ដី​ស្លាប់​នឹង​​មាន​ក្នុង​ថ្ងៃ​ស្អែក​បាន ព្រោះថាការតទល់​របស់​យើងចំពោះមច្ចុ ដែល​មាន​សេនា​ដ៏ច្រើននោះ មិនមាន​សោះ​ឡើយ អ្នកប្រាជ្ញដែលស្ងប់ទុក្ខហើយ តែង​ហៅ​​បុគ្គល​ដែលមាន​វិហារ​ធម៌​​យ៉ាង​​នេះ មានព្យាយាមដុតកម្ដៅ កិលេស ជាអ្នកមិន​ខ្ជិលច្រអូស អស់ថ្ងៃ​និងយប់​នោះឯង ថា​ជា​​អ្នកមានរាត្រីមួយ​ដ៏ចម្រើន ។ ម្នាលភិក្ខុទាំងឡាយ​ តថាគត​នឹង​សំដែង​នូវ​ឧទ្ទេស​គឺ​មាតិ​កា​ និង​វិភង្គ គឺភាជនីយ របស់បុគ្គល​អ្នកមាន​រាត្រីមួយដ៏ចម្រើន ដល់​អ្នក​ទាំង​ឡាយ​ ។ ពាក្យណា ដែល​តថាគតពោលហើយ ដោយប្រការដូច្នេះ ពាក្យនោះ តថាគត​ពោល​សំដៅហេតុ​នេះឯង ។ លុះ​​ព្រះមានព្រះភាគ​​​ ទ្រង់ត្រាស់ ភាសិត​នេះចប់ហើយ ពួក​ភិក្ខុ​ទាំងនោះក៏មាន​ចិត្តត្រេកអរ រីករាយ​​នឹង​ភាសិត របស់ព្រះមានព្រះភាគ ។</p>
        <p>ចប់ ភទ្ទេករត្តសូត្រ ទី ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>