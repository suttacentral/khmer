<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn5' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">កូដទន្តសូត្រ ទី៥</h1>
        </header>
        <p><a class='ref km' id='km១' href='#km១'>១</a>ខ្ញុំបានស្តាប់មកហើយយ៉ាងនេះ ។ សម័យមួយ ព្រះមានព្រះភាគ ទ្រង់​ពុទ្ធដំណើរទៅកាន់ចារិក ក្នុងមគធជនបទ ព្រមដោយភិក្ខុសង្ឃច្រើន ប្រមាណ ៥០០ រូប ទ្រង់ពុទ្ធដំណើរទៅកាន់ស្រុកព្រាហ្មណ៍ឈ្មោះខានុមត្តៈរបស់មគធជនបទ ។ ឮថា ព្រះមានព្រះភាគ ទ្រង់គង់នៅក្នុងឱទ្យាន ឈ្មោះ អម្ពលដ្ឋិកា ទៀបខានុមត្តគ្រាមនោះ ។ ក៏ក្នុងសម័យនោះ កូដទន្តព្រាហ្មណ៍អ្នកគ្រប់គ្រងខានុមត្តគ្រាម ដែលជាស្រុកកុះករដោយមនុស្សសត្វ បរិបូណ៌ដោយស្មៅ ឧសនិងទឹក បរិបូណ៌ដោយធញ្ញាហារ ជាស្រុកព្រះរាជទ្រព្យ ដែល ព្រះរាជា​មាគធសេនិយពិម្ពិសារ ទ្រង់ព្រះរាជទាន ជាព្រះរាជអំណោយដ៏ប្រសើរ គឺទ្រង់ប្រទានដោយដាច់ខាត ។</p>
        <p><a class='ref km' id='km២' href='#km២'>២</a>សម័យនោះឯង កូដទន្តព្រាហ្មណ៍កំពុងចាត់ចែងមហាយ័ញ្ញ (ការបូជាធំ) ។ ព្រាហ្មណ៍នោះ បានយកគោឈ្មោល ៧០០ កូនគោឈ្មោល ៧០០ កូនគោញី ៧០០ ពពែ ៧០០ កែះ ៧០០ ទៅចងទុកនឹងបង្គោលសម្រាប់យញ្ញពិធី ។ ពួកព្រាហ្មណ៍និងគហបតី អ្នកស្រុកខានុមត្តៈ បានឮដំណឹងថា ព្រះសមណគោតមជាសក្យបុត្ត ចេញចាកសក្យត្រកូល ទៅទ្រង់ព្រះផ្នួស ទ្រង់ពុទ្ធដំណើរមកកាន់ចារិកក្នុងមគធជនបទ ព្រមដោយភិក្ខុសង្ឃច្រើន ប្រមាណ៥០០ រូប បានមកដល់ខានុមត្តគ្រាម គង់នៅក្នុងអម្ពលដ្ឋិកាឱទ្យាន ទៀបខានុ- មត្តគ្រាម ក៏កិត្តិសព្ទសរសើរព្រះគោតមដ៏ចម្រើននោះ ឮពីរោះខ្ចរខ្ចាយសុះសាយមកយ៉ាងនេះថា ព្រះមានព្រះភាគអង្គនោះ ជាអរហន្ត ជាសម្មាសម្ពុទ្ធ ទ្រង់បរិបូណ៌ដោយវិជ្ជានិងចរណៈ ជាព្រះសុគត ជ្រាបច្បាស់នូវលោក ព្រះអង្គជាបុគ្គលប្រសើរបំផុតជាសារថី ទូន្មាននូវបុរស ជាសាស្តានៃទេវតានិងមនុស្សទាំងឡាយ ព្រះអង្គបានត្រាស់ដឹងនូវចតុរារិយសច្ច ព្រះអង្គលែងវិលមកកាន់ភពថ្មីទៀត ព្រះអង្គបានត្រាស់ដឹង បានធ្វើឲ្យជាក់ច្បាស់នូវព្រះនិព្វាន ចំពោះព្រះអង្គ ហើយញុំាងលោកនេះ ព្រមទាំងទេវលោក មារលោក ព្រហ្មលោក ញុំាងពពួកសត្វ ព្រមទាំងសមណព្រាហ្មណ៍ ទាំងមនុស្សជាសម្មតិទេពនិងមនុស្សដ៏សេស ឲ្យបានត្រាស់ដឹងផង ព្រះអង្គទ្រង់សំដែងធម៌ មានលំអបទដើម លំអបទកណ្តាល លំអបទចុង ព្រះអង្គទ្រង់ប្រកាសព្រហ្មចរិយធម៌ ព្រមទាំងអត្ថនិងព្យញ្ជនៈ ដ៏ពេញបរិបូណ៌ បរិសុទ្ធទាំងអស់ ការបានជួបនឹងព្រះអរហន្តទាំងឡាយ មានសភាពដូច្នោះ រមែងឲ្យសម្រេចប្រយោជន៍ ។ គ្រានោះ ពួកព្រាហ្មណ៍និងគហបតីអ្នកស្រុកខានុមត្តៈ ចេញពីខានុមត្តគ្រាម ជាក្រុម ជាពួក ជាគណៈ ចូលសំដៅទៅកាន់អម្ពលដ្ឋិកាឱទ្យាន ។</p>
        <p><a class='ref km' id='km៣' href='#km៣'>៣</a>សម័យនោះឯង កូដទន្តព្រាហ្មណ៍ ចូលទៅកាន់ដំណេកវេលាថ្ងៃ ឰដ៏ប្រាសាទជាន់ខាងលើ។ កូដទន្តព្រាហ្មណ៍នោះ បានឃើញពួកព្រាហ្មណ៍ និងគហបតីអ្នកស្រុកខានុមត្តៈ នាំគ្នាចេញពីខានុមត្តគ្រាម ជាក្រុម ជាពួក ជាគណៈ ដើរត្រសង ចូលទៅកាន់អម្ពលដ្ឋិកាឱទ្យាន លុះបានឃើញហើយ ទើបហៅខត្តាមាត្យមកសួរថា នែខត្តៈដ៏ចម្រើន មានហេតុដូចម្តេច បានជាពួកព្រាហ្មណ៍និងគហបតីអ្នកស្រុកខានុមត្តៈ នាំគ្នាចេញពីខានុមត្តគ្រាម ជាក្រុម ជាពួក ជាគណៈ ត្រសងចូលទៅកាន់អម្ពលដ្ឋិកាឱទ្យាន ។ ខត្តាមាត្យជំរាបថា បពិត្រលោកដ៏ចម្រើន មានសមណឈ្មោះ គោតម ជាសក្យបុត្រ ចេញចាកសក្យត្រកូល មកបួសមានដំណើរមកកាន់ចារិកក្នុងដែនមគធៈ ព្រមដោយភិក្ខុសង្ឃច្រើន ប្រមាណ ៥០០ រូប បានមកដល់ខានុមត្តគ្រាមហើយ នៅក្នុង អម្ពលដ្ឋិកាឱទ្យាន ជិតខានុមត្តគ្រាម កិត្តិសព្ទសរសើរព្រះគោតមដ៏ចម្រើននោះ ឮពីរោះ ខ្ចរខ្ចាយ សុះសាយមកយ៉ាងនេះថា ព្រះមានព្រះភាគនោះ ជាអរហន្ត ជាសម្មាសម្ពុទ្ធ បរិបូណ៌ដោយវិជ្ជានិងចរណៈ ជាព្រះសុគត ជ្រាបច្បាស់នូវលោក ជាបុគ្គលប្រសើរបំផុត ជាសារថី ទូន្មាននូវបុរស ជាសាស្តានៃទេវតានិងមនុស្សទាំងឡាយ ជាព្រះពុទ្ធ លែងវិលមកកាន់ភពថ្មីទៀត បពិត្រលោកដ៏ចម្រើន ពួកព្រាហ្មណ៍និងគហបតីទាំងនុ៎ះ នាំគ្នាចូលទៅរកព្រះគោតមដ៏ចម្រើននោះ ។ លំដាប់នោះ កូដទន្តព្រាហ្មណ៍ មានសេចក្តីត្រិះរិះដូច្នេះថា អញបានឮពាក្យនេះមកថា ព្រះសមណគោតម ទ្រង់ជ្រាបយញ្ញសម្បទា ៣ ប្រការ ដែលមានបរិក្ខារ ១៦ ចំណែកអាត្មាអញ មិនបានដឹងយញ្ញសម្បទា ៣ ប្រការ ដែលមានបរិក្ខារ១៦ ទេ ប៉ុន្តែអញបំរុងនឹងបូជានូវមហាយ័ញ្ញ បើដូច្នោះ មានតែអាត្មាអញ ចូលទៅរកព្រះសមណគោតម ហើយសួរនូវយញ្ញសម្បទា ៣ប្រការ ដែលមានបរិក្ខារ ១៦ ។ ទើបកូដទន្តព្រាហ្មណ៍ និយាយនឹងខត្តាមាត្យថា នែខត្តៈដ៏ចម្រើន បើដូច្នោះ ចូរអ្នកទៅរកពួកព្រាហ្មណ៍និងគហបតីអ្នកស្រុក ខានុមត្តៈ លុះចូលទៅដល់ហើយ ចូរនិយាយនឹងពួកព្រាហ្មណ៍គហបតី អ្នក​ស្រុកខានុមត្តៈ យ៉ាងនេះថា នែអ្នកទាំងឡាយដ៏ចម្រើន កូដទន្តព្រាហ្មណ៍ផ្តាំ​មក​យ៉ាងនេះថា សូមឲ្យអ្នកដ៏ចម្រើនទាំងឡាយរង់ចាំផង ដ្បិតកូដទន្តព្រាហ្មណ៍​នឹង​ចូលទៅរកព្រះសមណគោតមដែរ ។ ខត្តាមាត្យនោះ ទទួល​ពាក្យកូដទន្ត​ព្រាហ្មណ៍​ថា បពិត្រលោកដ៏ចម្រើន យ៉ាងនេះឯង ហើយ​ក៏ចូល​ទៅ​រកពួក​ព្រាហ្មណ៍ គហបតីអ្នកស្រុកខានុមត្តៈ លុះចូលទៅដល់ហើយ ទើប​និយាយ​​ពាក្យ​នេះ នឹងពួកព្រាហ្មណ៍គហបតីអ្នកស្រុកខានុមត្តៈថា នែអ្នកទាំង​ឡាយ​​ដ៏ចម្រើន កូដទន្តព្រាហ្មណ៍ ផ្តាំមកយ៉ាងនេះថា សូមឲ្យអ្នកដ៏​ចម្រើន​ទាំង​ឡាយ​រង់​ចាំ​ផង ដ្បិតកូដទន្តព្រាហ្មណ៍ នឹងចូលទៅរកព្រះសមណ​គោតមដែរ ។</p>

        <p><a class='ref km' id='km៤' href='#km៤'>៤</a>សម័យនោះឯង ពួកព្រាហ្មណ៍ច្រើនរយ ដែលនៅអាស្រ័យក្នុង​ខានុ​មត្តគ្រាមគិតគ្នាថា យើងនឹងបរិភោគនូវមហាយ័ញ្ញរបស់​កូដទន្ត​ព្រាហ្មណ៍ ។ លុះពួកព្រាហ្មណ៍ទាំងនោះ បានឮដំណឹងថា កូដទន្តព្រាហ្មណ៍ នឹង​​ចូលទៅ​រកព្រះសមណគោតមដែរ ។ ទើបពួកព្រាហ្មណ៍ទាំងអម្បាលនោះ នាំគ្នាចូល​ទៅ​រកកូដទន្តព្រាហ្មណ៍ លុះចូលទៅដល់ហើយ ក៏និយាយពាក្យនេះ​នឹង​កូដ​ទន្ត-​​ព្រាហ្មណ៍ថា បានឮថា លោកកូដទន្តៈ នឹងចូលទៅរកព្រះសមណ​គោតម ពិតមែនឬ ។ កូដទន្តព្រាហ្មណ៍ឆ្លើយថា ម្នាលអ្នកទាំងឡាយដ៏ចម្រើន ខ្ញុំ និយាយ​​​យ៉ាងនេះមែនថា ខ្ញុំឯងនឹងចូលទៅរកព្រះសមណគោតម ។ ព្រាហ្មណ៍ទាំង​នោះ​និយាយថា លោកកូដទន្តៈ កុំចូលទៅរកព្រះសមណ​គោតម​ឡើយ លោក​កូ​ដទន្តៈ មិនគួរនឹងចូលទៅរកព្រះសមណគោតមទេ បើ​លោកកូដទន្តៈ ខំចូល​ទៅរកព្រះសមណគោតម យសរបស់លោកកូដទន្តៈ នឹង​សាបសូន្យ យស​ព្រះ​សមណ​គោតមនឹងចម្រើន ប្រសិនបើយសរបស់លោក​កូដទន្តៈ នឹងសាបសូន្យ យស​​របស់ព្រះសមណគោតម នឹងចម្រើនឡើង ដោយ​ហេតុណា ហេតុនេះ​បាន​ជាថាលោកកូដទន្តៈ មិនគួរនឹងចូលទៅរក​ព្រះសមណ​​​គោតមទេ គួរតែព្រះ​សមណ​គោតមទេតើ ទើបគួរចូលមករក​លោក​កូដទន្តៈវិញ ដ្បិតលោកកូដទន្តៈ មានកំ​ណើតបរិសុទ្ធទាំងពីរចំណែក គឺ​ខាងមាតានិងខាងបិតា ប្រសូតចាក​គភ៌​ដ៏បរិសុទ្ធ តាំងអំពីតំណ នៃជីដូន​ជីតា​ជាគម្រប់ ៧ មកមិនមានអ្នកណារិះគន់ តិះដៀលបានដោយពោល​ដល់​ជាតិ​កំណើតឡើយ លោកកូដ-ទន្តៈ មាន​កំណើត​​បរិសុទ្ធទាំងពីរចំណែក គឺខាង​មាតានិងខាងបិតា ប្រសូត​ចាក​គភ៌​បរិសុទ្ធតាំងអំពីតំណនៃជីដូនជីតាជាគម្រប់ ៧ មកមិនមានអ្នក​ណារិះ​គន់តិះ​ដៀល​បាន ដោយពោលដល់ជាតិ​កំណើត​ឡើយ ដោយហេតុណា ហេតុនេះ បានជាថា លោកកូដទន្តៈ មិនគួរនឹងចូល​ទៅជួប នឹងព្រះសមណ​គោតមទេ គួរតែ​ព្រះសមណគោតមទេតើ ចូលមក​រកលោកកូដទន្តៈវិញ ដ្បិត​ថា​លោក​កូដ​ទន្តៈ ជាអ្នកស្តុកស្តម្ភ មានទ្រព្យច្រើន មានរបស់ប្រើប្រាស់ច្រើន មាន​សម្បត្តិ​​ច្រើន មានមាសប្រាក់ច្រើន ម្យ៉ាងទៀត លោកកូដទន្តៈ ជាអ្នករាយ​មន្ត ចេះ​ចាំនូវមន្ត ចេះចប់ត្រៃវេទ ព្រមទាំង​គម្ពីរនិឃណ្ឌុនិងគម្ពីរកេតុភៈ ព្រម​ទាំង​អក្ខរប្បភេទ គឺសិក្ខានិងនិរុត្តិ ដែល​មានគម្ពីរឥតិហាសៈ ជាគម្រប់ ៥ ជាអ្នក​ស្គាល់​នូវបទនិងវេយ្យាករណ៍ ជាអ្នកមិនឱនថយ គឺស្ទាត់ជំនាញក្នុងលោកាយ-​ត​សាស្ត្រ និងមហាបុរិ​សលក្ខណ​ព្យាករណសាស្ត្រ លោកកូដទន្តៈ មានរូបល្អ គួរ​រមិល​មើល គួរជា​ទីជ្រះថ្លា ប្រកបដោយសម្បុរដ៏ល្អក្រៃលែង មានសម្បុរដ៏​ប្រសើរ មានសរីរៈ​ស្រដៀង​នឹងព្រហ្ម មានសព៌ាង្គរាងកាយ គួរឲ្យចង់មើល​មិនលែង លោក​កូដទន្តៈ ជាអ្នកមានសីលធម៌ មានសីលធម៌ដ៏ចម្រើន ប្រកប​ដោយ​សីលដ៏ចម្រើន លោកកូដទន្តៈ មានសំដីពីរោះ និយាយពាក្យពីរោះ ប្រកប​ដោយវាចាអ្នកក្រុង ជាវាចាច្បាស់លាស់ ប្រាសចាកទោស អាចញុំាង​អ្នក​ស្តាប់​ឲ្យ​ចូលចិត្តសេចក្តី​ជាក់​លាក់បាន លោកកូដទន្តៈ ជាអាចារ្យ ជាប្រធាន​លើ ​អាចារ្យ​នៃជនច្រើន បានបង្រៀនមន្តមាណព ៣០០ នាក់ មិនតែប៉ុណ្ណោះ ពួក​មាណព​ច្រើននាក់ តែងមកអំពីទិសផ្សេងៗ អំពីជនបទផ្សេងៗ ជាអ្នកត្រូវការ​ដោយមន្ត ចង់រៀន​មន្តក្នុងសំណាក់លោកកូដទន្តៈ លោកកូដទន្តៈ ជាមនុស្ស​ចាស់​ព្រឹទ្ធាចារ្យ មានអាយុច្រើន រស់នៅបានយូរឆ្នាំមកហើយ មានអាយុ ក៏ជ្រុល​ចូលមកក្នុង​បច្ឆិមវ័យហើយ ឯព្រះសមណគោតម ជាមនុស្សក្មេងផង ទើបនឹងបួសថ្មីផង មួយទៀត លោកកូដទន្តៈ ព្រះបាទមាគធសេនិយពិម្ពិសារ តែងធ្វើសក្ការៈ គោរព រាប់អាន បូជា កោតក្រែង ទាំងបោក្ខរសាតិព្រាហ្មណ៍ ក៏តែងធ្វើសក្ការៈ គោរព រាប់អាន បូជា កោតក្រែងលោកកូដទន្តៈដែរ មួយ​វិញទៀត លោក​កូដទន្តៈ នៅគ្រប់គ្រងខានុមត្តគ្រាម ដែលជាស្រុកកុះករ ដោយ​មនុស្ស សត្វ សម្បូណ៌ដោយស្មៅ ឧសនិងទឹក បរិបូណ៌ដោយធញ្ញាហារ ជាស្រុកព្រះរាជ​ទ្រព្យ ដែលព្រះបាទមាគធសេនិយពិម្ពិសារ ទ្រង់ប្រទាន ជា ព្រះ​រាជអំណោយ​ដ៏ប្រសើរ លោកកូដទន្តៈ នៅគ្រប់គ្រងខានុមត្តគ្រាម ដែល​ជាស្រុកកុះករ ដោយមនុស្សសត្វ សម្បូណ៌ដោយស្មៅ ឧសនិងទឹកបរិបូណ៌​ដោយធញ្ញាហារ ជាស្រុកព្រះរាជទ្រព្យ ដែលព្រះបាទមាគធសេ​និយ​ពិម្ពិសា​រ​ប្រទាន ជាព្រះរាជ​អំណោយដ៏ប្រសើរ ដោយហេតុណា ហេតុនេះ បានជាថា លោកកូដ​ទន្តៈ មិន​គួរចូលទៅរកព្រះសមណគោតមឡើយ គួរតែព្រះ​សមណ​-គោតម​ទេតើ ចូល​មករក​លោកកូដទន្តៈវិញ ។</p>

        <p><a class='ref km' id='km៥' href='#km៥'>៥</a>​កាលបើពួកព្រាហ្មណ៍ និយាយយ៉ាងនេះហើយកូដទន្តព្រាហ្មណ៍ ក៏និយាយនឹងព្រាហ្មណ៍ទាំងនោះយ៉ាងនេះថា នែអ្នកដ៏ចម្រើន បើដូច្នោះ អ្នក​ទាំង​ឡាយ ចូរស្តាប់ពាក្យខ្ញុំសិន គួរតែយើងចូលទៅរកព្រះគោតមដ៏ចម្រើន​នោះ​វិញ មិនគួរព្រះគោតមដ៏ចម្រើននោះ ចូលមករកយើងទេ នែអ្នក​ទាំង​ឡាយ​​​ដ៏ចម្រើន ឮថា ព្រះសមណគោតម មានជាតិបរិសុទ្ធទាំងពីរចំណែក គឺខាង​ព្រះមាតានិងខាងព្រះបិតា ប្រសូតចាកព្រះគភ៌ដ៏បរិសុទ្ធ តាំងពីតំណនៃ​ព្រះអយ្យកោអយ្យិកាជាគម្រប់៧មក មិនមានអ្នកណា រិះគន់ តិះដៀល ដោយ​ពោលដល់ជាតិកំណើតបានឡើយ នែអ្នកទាំងឡាយដ៏ចម្រើន ព្រះសម​ណ-​​គោតម មានជាតិបរិសុទ្ធទាំងពីរចំណែក គឺខាងព្រះមាតា និងខាងព្រះបិតា ប្រសូតចាកព្រះគភ៌ដ៏បរិសុទ្ធ តាំងអំពីតំណនៃព្រះអយ្យកោអយ្យិកា ជាគម្រប់​ ៧​ មក មិនមានអ្នកណារិះគន់ តិះដៀល ដោយពោលដល់ជាតិ​កំណើត​បាន​ឡើយ ដោយហេតុណា ហេតុនេះ មិនគួរឲ្យព្រះសមណគោត​មដ៏ចម្រើន​នេះ ចូលមករកយើងទេ គួរតែយើងរាល់គ្នា ចូលទៅរកព្រះសមណ​គោតមដ៏ចម្រើន​នោះដោយពិត នែអ្នកទាំងឡាយដ៏ចម្រើន ឮថា ព្រះសមណ​គោតម ព្រះអង្គ​លះ​បង់នូវពពួកញាតិជាច្រើន ចេញទៅទ្រង់ព្រះផ្នួស នែអ្នក​ទាំង​ឡាយ​​ដ៏ចម្រើន ឮថា ព្រះសមណគោតម ទ្រង់លះបង់នូវមាសប្រាក់មាន​ប្រមាណ​ច្រើន ដែលឋិតនៅក្នុងផែនដី និងឋិតនៅក្នុងវេហាស៍ គឺក្នុងប្រាសាទ​ជាន់លើ ចេញទៅទ្រង់ព្រះផ្នួស នែគ្នាយើង ឮថាព្រះសមណគោតម ព្រះអង្គ​នៅ​កម្ល៉ោះនៅឡើយ មានព្រះកេសាខ្មៅស្រស់ ប្រកបដោយវ័យដ៏ចម្រើន ឋិត​នៅ​​ក្នុងបឋមវ័យ ចេញចាកគេហដ្ឋាន ទៅបួសក្នុងភេទជាបុគ្គលមិនមាន​ប្រយោជន៍ ដោយការងារក្នុងផ្ទះ នែគ្នាយើង ឮថា ព្រះសមណគោតម កាល​ព្រះវរមាតាបិតា មិនពេញព្រះហឫទ័យ (នឹងការទ្រង់ព្រះផ្នួស) កំពុងមាន​ ព្រះភក្ត្រ​ជោក​ដោយទឹកព្រះនេត្រ ទ្រង់ព្រះកន្សែងសោយសោក ព្រះអង្គទ្រង់ដាក់ព្រះកេសា និងព្រះមស្សុ ទ្រង់ព្រះកាសាវពស្ត្រ ចេញចាកគេហដ្ឋាន ទៅទ្រង់ព្រះផ្នួស ក្នុងភេទជាបុគ្គលមិនមានប្រយោជន៍ ដោយការងារក្នុងផ្ទះ នែ​គ្នាយើង ឮថា ព្រះសមណគោតម មានព្រះរូបល្អ គួរឲ្យរមិលមើល គួរជា​ទីជ្រះថ្លា ប្រកបដោយព្រះវណ្ណៈដ៏ល្អក្រៃលែង មានព្រះវណ្ណៈស្រដៀង​នឹង​ព្រហ្ម មានព្រះសរីរៈស្រដៀងនឹងព្រហ្ម មានព្រះសព៌ាង្គរាងកាយ គួរឲ្យ​ចង់​មើល​មិនលែង នែគ្នាយើង ឮថា ព្រះសមណគោតម ទ្រង់មានសីល មាន​សីលដ៏ប្រសើរ មានសីលជាកុសល ប្រកបដោយសីលជាកុសល នែគ្នាយើង ឮថា ព្រះសមណ​គោតម មានព្រះវាចាដ៏ពីរោះ មានព្រះពុទ្ធដីកាដ៏ពីរោះ ប្រកប​ដោយព្រះវាចាជារបស់អ្នកក្រុង ជាព្រះវាចាច្បាស់លាស់ប្រាសចាក​ទោស អាចញុំាងអ្នកស្តាប់ឲ្យចូលចិត្តសេចក្តីច្បាស់លាស់បាន នែគ្នាយើង ឮថា ព្រះសមណគោតម ជាអាចារ្យ ជាប្រធានលើអាចារ្យរបស់ពួកជនច្រើន នែគ្នា​យើង ឮថា ព្រះសមណ​គោតម អស់កាមរាគៈហើយ ប្រាសចាកសេចក្តីស្រើប​ស្រាលហើយ នែគ្នាយើង ឮថា ព្រះសមណគោតម ជាកម្មវាទី ជាកិរិយវាទី ព្រះអង្គទ្រង់ធ្វើធម៌ដែលគ្មានបាប ទុកជាខាងមុខក្នុងពួកព្រាហ្មណ៍និងពួក​សត្វ នែគ្នាយើងឮថា ព្រះសមណ​​​គោតម ចេញចាកត្រកូលដ៏ខ្ពស់ខ្ពស់ ជាត្រកូល​ក្សត្រិយ៍ មិនលាយច្រឡំ មកទ្រង់ព្រះផ្នួស នែគ្នាយើង ឮថា ព្រះសមណ​គោ​ត​ម ចេញចាកត្រកូលស្តុកស្តម្ភ មានទ្រព្យច្រើន ភោគៈច្រើន មកទ្រង់ព្រះផ្នួស នែ​គ្នា​យើង ឮថា ពួកមនុស្ស អ្នកនៅដែនក្រៅ អ្នកនៅ​ជនបទ​ក្រៅ តែងនាំ​គ្នា​មក​សាកសួរព្រះសមណគោតម នែគ្នាយើង ឮថា ទេវតាមាន​ពាន់ដ៏ច្រើន បាន​ដល់​នូវព្រះសមណគោតម ជា សរណៈស្មើដោយជីវិត នែគ្នា​យើង ឮថា កិត្តិ​សព្ទ​សរសើរព្រះសមណគោតម ឮពីរោះ ខ្ចរខ្ចាយ សុសសាយ​យ៉ាងនេះថា ព្រះមានព្រះភាគអង្គនោះ ជាអរហន្ត សម្មាសម្ពុទ្ធ បរិបូណ៌ដោយ​វិជ្ជា និង​ចរណៈ ជាព្រះសុគត ជ្រាបច្បាស់នូវត្រៃលោក ប្រសើរបំផុត ជាសារថី ទូន្មាននូវបុរស ជាសាស្តាចារ្យនៃទេវតា និងមនុស្សទាំងឡាយ បានត្រាស់ដឹង​នូវ​ចតុរារិយសច្ចធម៌ លែងវិលមកកាន់ភពថ្មីទៀត នែគ្នាយើង ឮថា ព្រះ​សមណ​គោតម ប្រកប​ដោយមហាបុរិស-លក្ខណៈ ៣២ ប្រការ នែគ្នាយើង ឮថា ព្រះសមណគោតម តែងពោលថា អ្នកមកចុះល្អហើយ ព្រះអង្គមាន​ព្រះវាចា​ដ៏ពីរោះ ព្រះអង្គទ្រង់ឈ្លាសក្នុងការសំណេះសំណាល មានព្រះភក្ត្រ​រីក​រាយ ស្រស់​ស្រាយ ព្រះអង្គតែងមានព្រះវាចារាក់ទាក់ជាមុន នែគ្នាយើង ឮថា ព្រះសមណគោតម តែងមានពួកបរិសទ្យទាំង៤ ធ្វើសក្ការៈ គោរព រាប់អាន បូជា កោតក្រែង នែគ្នាយើង ឮថា ពួកទេវតានិងមនុស្សជាច្រើន នាំគ្នា​ជ្រះថ្លា​ខ្លាំង ចំពោះព្រះសមណគោតម នែគ្នាយើង ឮថា ព្រះសមណ​គោតម គង់​អាស្រ័យក្នុងស្រុកណា ឬក្នុងនិគមណា ពួកអមនុស្សក្នុងស្រុក ឬ​ក្នុង​និគមនោះ មិនហ៊ានបៀត​បៀនមនុស្សឡើយ នែគ្នាយើង ឮថា ព្រះសមណ​គោតម ជា​គណា​ចារ្យរបស់ពួកក្រុម ព្រះអង្គប្រាកដជាចម្បង ជាងពួកមេលទ្ធិ​ទាំង​ឡាយ​ដ៏ច្រើន នែគ្នាយើង យសបរិវាររបស់សមណព្រាហ្មណ៍នុ៎ះ តែង​ចម្រើន​​រុងរឿងឡើង ដោយហេតុតាមតែបាន (មានមិនស្លៀកសំពត់ជាដើម) យ៉ាង​ណា ឯយសបរិវារ របស់ព្រះសមណគោតម មិនមែនចម្រើន រុងរឿងឡើង ដោយ​ហេតុយ៉ាងនោះទេ តាមដែលពិត យសបរិវារ របស់ព្រះសមណគោតម ចម្រើន​រុងរឿងឡើង ដោយការបរិបូណ៌ ដោយវិជ្ជានិងចរណៈ នែគ្នាយើង ឮថា ព្រះបាទមាគធសេនិយពិម្ពិសារ ព្រមទាំងព្រះរាជបុត្រ ទាំងអគ្គមហេសី ទាំង​បរិសទ្យ និងអមាត្យ បានដល់នូវព្រះសមណគោតម ជាសរណៈ ស្មើ​ដោយ​ជីវិត នែគ្នាយើង ឮថា ព្រះបាទបសេនទិកោសល ព្រមទាំងព្រះរាជ​បុត្រ និង​អគ្គ​មហេសី ព្រមទាំងបរិសទ្យ និងអមាត្យ បានដល់នូវព្រះសមណគោតម ជាសរណៈ ស្មើដោយជីវិត នែគ្នាយើង ឮថា ព្រាហ្មណ៍បោក្ខរសាតិ ព្រមទាំង​បុត្រភរិយា ទាំងបរិសទ្យ និងអមាត្យ បានដល់នូវព្រះសមណគោតមជា​សរណៈ ស្មើដោយជីវិត នែគ្នាយើង ឮថា ព្រះបាទមាគធសេនិយពិម្ពិសារ បាន​ធ្វើសក្ការៈ គោរព រាប់អាន បូជា កោតក្រែងព្រះសមណ-​គោតមហើយ នែគ្នា​​យើង ឮថា ព្រះបាទបសេនទិកោសល បានធ្វើសក្ការៈ គោរព រាប់អាន បូជា កោត​ក្រែងព្រះសមណ​គោតមហើយ នែគ្នាយើង ឮថា ព្រាហ្មណ៍​បោក្ខរសាតិ បានធ្វើសក្ការៈ គោរព រាប់អាន បូជា កោតក្រែង ព្រះ​សមណ​គោតម​ហើយ នែគ្នា​យើង ឮថា ព្រះសមណ​គោតម បានមកដល់ខានុមត្តគ្រាមហើយ ឥឡូវ​​នេះ​គង់ក្នុងអម្ពលដ្ឋិកាឱទ្យាន ទៀបខានុមត្តគ្រាម ពួកសមណៈឬ​ព្រាហ្មណ៍​​ណាមួយ ដែលមកដល់គាមក្ខេត្ររបស់យើងហើយ ពួកសមណ​ព្រាហ្មណ៍​​ទាំងនោះ សុទ្ធតែជាភ្ញៀវរបស់យើង ភ្ញៀវហ្នឹងឯង ត្រូវយើង​ធ្វើ​សក្ការៈ គោរព រាប់អាន បូជា កោតក្រែង ព្រះសមណគោតមនេះឯង បានមក​ដល់​​ខានុមត្ត​គ្រាម​ហើយ ឥឡូវគង់នៅក្នុងអម្ពលដ្ឋិកាឱទ្យាន ទៀប​ខានុមត្ត​គ្រា​ម ព្រះ​សមណ​​​គោតម ជាភ្ញៀវរបស់យើងហើយ ភ្ញៀវហ្នឹងឯង ត្រូវតែយើងធ្វើ​សក្ការៈ គោរព រាប់អាន បូជា កោតក្រែង ដោយហេតុនេះហើយ បានជាមិនគួរ​ឲ្យព្រះសមណគោតមដ៏ចម្រើននោះ ចូលមករកយើងទេ ពួកយើងទេតើ ទើប​គួរ​​នឹង​ចូលទៅរកព្រះគោតមដ៏ចម្រើននោះវិញ ខ្ញុំដឹងគុណ (ដែលគួរសរសើរ) របស់​ព្រះសមណ​គោតម ត្រឹមតែប៉ុណ្ណេះឯង តែព្រះគោតមដ៏ចម្រើននោះ មិន​មែន​មានគុណដែលគួរសរសើរ ត្រឹមតែប៉ុណ្ណេះទេ ព្រោះព្រះគោតម​ដ៏ចម្រើន​នោះ មានគុណនឹងរាប់ នឹងប្រមាណពុំបានឡើយ ។</p>
        <p><a class='ref km' id='km៦' href='#km៦'>៦</a>លុះកូដទន្តព្រាហ្មណ៍និយាយយ៉ាងនេះហើយ ពួកព្រាហ្មណ៍ទាំង​នោះ ក៏និយាយពាក្យនុ៎ះ នឹងកូដទន្តព្រាហ្មណ៍ថា អម្បាលយ៉ាងលោកកូដទន្តៈ ម្តេចគង់ពោលសរសើរគុណព្រះសមណគោតម ទោះបីព្រះសមណគោតម​ដ៏ចម្រើន គង់នៅក្នុងទីប្រមាណ ១០០ យោជន៍ អំពីទីនេះក្តី គួរណាស់តែកុល​-បុត្រ​ដែល​មានសទ្ធា រកស្បៀងយកទៅតាមផ្លូវ ដើម្បីនឹងទៅគាល់ឲ្យបាន ។ ព្រាហ្មណ៍ទាំងនោះ ក៏និយាយគ្នាថា នែគ្នាយើង បើដូច្នោះ យើងទាំងអស់គ្នា នឹងចូលទៅគាល់ព្រះសមណគោតម។ គ្រានោះ កូដទន្តព្រាហ្មណ៍ ព្រម​ដោយ​ពួកព្រាហ្មណ៍ច្រើននាក់ ក៏ចូលទៅកាន់អម្ពលដ្ឋិកាឱទ្យាន សំដៅទៅត្រង់ទី​ដែល​​ព្រះមានព្រះភាគគង់នៅ លុះចូលទៅដល់ហើយ ក៏ពោលពាក្យសំណេះ​សំណាល ជាមួយនឹងព្រះមានព្រះភាគ លុះបញ្ចប់ពាក្យដែលគួររីករាយ និង​ពាក្យដែលគួររលឹកហើយ ក៏អង្គុយក្នុងទីដ៏សមគួរ ។ លុះពួកព្រាហ្មណ៍គហប​តី​​​​​​​អ្នកស្រុកខានុមត្តៈ អង្គុយក្នុងទីដ៏សមគួរស៊ប់ហើយ ពួកខ្លះថ្វាយបង្គំ​ព្រះមានព្រះភាគ ហើយអង្គុយក្នុងទីដ៏សមគួរ ពួកខ្លះក៏ពោលពាក្យសំណេះ​សំណាល ជាមួយនឹងព្រះមានព្រះភាគ លុះបញ្ចប់ពាក្យដែលគួររីករាយ និងពាក្យ​​ដែលគួររលឹកហើយ ក៏អង្គុយក្នុងទីដ៏សមគួរ ពួកខ្លះក៏ផ្គងអញ្ជលី សំដៅ​ទៅរក ព្រះមានព្រះភាគ អង្គុយក្នុងទីដ៏សមគួរ ពួកខ្លះក៏ប្រកាសនាម និងគោត្រ ហើយ​អង្គុយក្នុងទីដ៏សមគួរ ពួកខ្លះអង្គុយស្ងៀម ក្នុងទីដ៏សមគួរ ។ លុះកូដទន្តព្រាហ្មណ៍ អង្គុយក្នុងទីដ៏សមគួរស៊ប់ហើយ ក៏ក្រាបទូលពាក្យនេះ ចំពោះ ព្រះមានព្រះភាគថា បពិត្រព្រះគោតមដ៏ចម្រើន ខ្ញុំព្រះអង្គបានឮថា ព្រះសមណ​ ​​​​​​​​គោតម ចេះយញ្ញសម្បទា ៣ ប្រការ មានបរិក្ខារ ១៦ មែនឬ ខ្ញុំ​ព្រះអង្គមិនចេះយញ្ញសម្បទា ៣ ប្រការ មានបរិក្ខារ ១៦ ទេ តែខ្ញុំព្រះអង្គ ប្រាថ្នា​ដើម្បីនឹងបូជាមហាយ័ញ្ញ សូមព្រះគោតមដ៏ចម្រើន មេត្តាប្រោសសំដែង​យញ្ញសម្បទា៣ប្រការ មានបរិក្ខារ ១៦ ដល់ខ្ញុំព្រះអង្គឲ្យទាន ។</p>

        <p><a class='ref km' id='km៧' href='#km៧'>៧</a>ព្រះអង្គទ្រង់ត្រាស់ថា ម្នាលព្រាហ្មណ៍ បើដូច្នោះ អ្នកចូរចាំស្តាប់ ចូរអ្នកធ្វើទុកក្នុងចិត្តឲ្យប្រពៃចុះ តថាគតនឹងសំដែង។ កូដទន្តព្រាហ្មណ៍ក៏​ទទួល​ព្រះពុទ្ធដីកាថា ព្រះករុណាព្រះអង្គ ។ ព្រះមានព្រះភាគ ទ្រង់ត្រាស់ថា ម្នាលព្រាហ្មណ៍ កាលពីព្រេងនាយ មានមហាក្សត្រិយ៍មួយព្រះអង្គ ព្រះនាម​មហាវិជិត ជាស្តេចស្តុកស្តម្ភ មានព្រះរាជទ្រព្យច្រើន មានភោគៈច្រើន មាន​មាស​ប្រាក់ច្រើន មានទ្រព្យ និងគ្រឿងឧបករណ៍ច្រើន មានធញ្ញជាតិ ជាទ្រព្យ​ច្រើន មានជង្រុក និងឃ្លាំងក៏បរិបូណ៌។ ម្នាលព្រាហ្មណ៍ គ្រានោះ ព្រះបាទ​មហាវិជិត ស្តេចចូលទៅក្នុងទីរហោស្ថាន ជាទីចេញចាកពួក ហើយពួនសម្ងំ មាន​សេចក្តីត្រិះរិះកើតឡើងក្នុងព្រះហឫទ័យយ៉ាងនេះថា ភោគសម្បត្តិ​ទាំង​ឡាយ ជារបស់មនុស្សដ៏ពេញបរិបូណ៌ អាត្មាអញបានហើយ ប្រឹថពីមណ្ឌល​ដ៏ធំទូលាយ អាត្មាអញបានប្រាបប្រាមរួចហើយនៅគ្រប់គ្រង បើដូច្នោះ មានតែ​អាត្មាអញបូជាមហាយ័ញ្ញ ដែលអាចប្រព្រឹត្តទៅ ដើម្បីសេចក្តីចម្រើន ដើម្បី​សេចក្តី​សុខដល់ខ្លួនអញ អស់កាលដ៏យូរអង្វែង។ ម្នាលព្រាហ្មណ៍ លំដាប់នោះ ព្រះបាទមហាវិជិត ត្រាស់ឲ្យហៅព្រាហ្មណ៍បុរោហិតមក ហើយទ្រង់មាន​ព្រះ​បន្ទូល​ថា ម្នាលព្រាហ្មណ៍ យើងបានចូលទៅទីរហោស្ថាន ជាទីចេញចាក​ពួក ហើយពួនសម្ងំ មានសេចក្តីត្រិះរិះកើតឡើងក្នុងចិត្តយ៉ាងនេះថា ភោគ​សម្បត្តិ​ទាំងឡាយ ជារបស់មនុស្សដ៏ពេញបរិបូណ៌ អាត្មាអញបានហើយ ប្រឹថពីមណ្ឌល​ដ៏ធំទូលាយ អាត្មាអញបានប្រាបប្រាមរួចហើយនៅគ្រប់គ្រង បើដូច្នោះ មានតែអាត្មាអញបូជាមហាយ័ញ្ញ ដែលប្រព្រឹត្តទៅ ដើម្បីសេចក្តី​ចម្រើន ដើម្បី​សេចក្តី​សុខដល់អាត្មាអញ អស់កាលជាយូរអង្វែង ម្នាលព្រាហ្មណ៍ យើងប្រាថ្នា​ដើម្បីបូជាយ័ញ្ញ ចូរអ្នកដ៏ចម្រើន ជួយពន្យល់យើងផង ដើម្បីសេចក្តី​ចម្រើន ដើម្បី​សេចក្តីសុខដល់យើង អស់កាលដ៏យូរអង្វែង ។</p>
        <p><a class='ref km' id='km៨' href='#km៨'>៨</a>ម្នាលព្រាហ្មណ៍ កាលបើព្រះរាជា ទ្រង់ត្រាស់យ៉ាងនេះហើយ ព្រាហ្មណ៍​​បុរោហិត ក៏ក្រាបទូលព្រះបាទមហាវិជិតដូច្នេះថា ជនបទរបស់​ ព្រះរាជាដ៏ចម្រើន ប្រកបដោយចម្រូង គឺចោរ ប្រកបដោយចោរបៀតបៀន ពួក​ចោរសម្លាប់អ្នកស្រុកក៏មាន សម្លាប់អ្នកនិគមក៏មាន សម្លាប់អ្នកនគរក៏មាន ចាំស្កាត់​សម្លាប់តាមផ្លូវក៏មាន បើព្រះរាជាដ៏ចម្រើន លើកលែងយកសួយ ក្នុង​ជនបទ​ដែលប្រកបដោយចម្រូង គឺចោរ ប្រកបដោយចោរបៀតបៀនយ៉ាងនេះ ព្រោះហេតុនោះ ព្រះរាជាដ៏ចម្រើន ឈ្មោះថាធ្វើមិនត្រូវតាមទំនៀមទេ មួយ​ទៀត ព្រះរាជាដ៏ចម្រើន តែងទ្រង់ត្រិះរិះយ៉ាងនេះថា អញនឹងដកដង្គត់ គឺចោរ​កំណាច​នុ៎ះចេញ ដោយការសម្លាប់ចោលខ្លះ ដោយការឃុំខាំងខ្លះ ដោយរឹប​ជាន់​​ឲ្យ​វិនាសខ្លះ ដោយធ្វើទោសផ្ចាលខ្លះ ដោយបំបរបង់ខ្លះ យ៉ាងនេះ​មិន​ឈ្មោះ​ថា ការដកឡើងនូវដង្គត់ គឺចោរនុ៎ះ ដោយប្រពៃឡើយ (ព្រោះថា) ចោរ​ទាំង​ឡាយ​ណា ដែលនៅសល់អំពីគេសម្លាប់ ចោរទាំងនោះ មុខជានឹងបៀត​បៀន​ពួក​មនុស្សអ្នកជនបទរបស់ស្តេច ក្នុងកាលជាខាងក្រោយ លុះតែ​អាស្រ័​យ​​​​​​ការ​ចាត់ចែងដូចត​ទៅនេះ ទើបឈ្មោះថា ដកដង្គត់ គឺចោរនុ៎ះបាន ដោយប្រពៃ​យ៉ាងនេះ សូមព្រះរាជាដ៏ចម្រើន (ប្រកបការដូច្នេះ) ពួកជនណា អាចធ្វើស្រែ រក្សាគោក្នុងជនបទរបស់ព្រះរាជាដ៏ចម្រើន សូមព្រះរាជាដ៏ចម្រើន ប្រទានពូជ​ធារនិងភត្តាហារដល់ពួកជននោះ ពួកជនណាអាចខ្មីឃ្មាត ក្នុងការជួញក្នុង​ជន​បទ​​​របស់​ព្រះរាជាដ៏ចម្រើន សូមព្រះរាជាដ៏ចម្រើន ប្រទានព្រះរាជទ្រព្យជា​ដើម​ទុនដល់ជនទាំងនោះ ពួករាជបុរសណា ដែលប្រឹងប្រែងធ្វើរាជការ ក្នុងជនបទ​របស់​ព្រះរាជាដ៏ចម្រើន សូមព្រះរាជាដ៏ចម្រើន កំណត់នូវបៀវ័ត្សរ៍ដល់​រាជ​បុរស​​ទាំងនោះ ទើបមនុស្សទាំងនោះ នឹងខំខ្វល់ខ្វាយ ក្នុងមុខការរបស់ខ្លួន និងមិន​បៀតបៀននូវជនបទរបស់ព្រះរាជាឡើយ ឯគំនរនៃព្រះរាជទ្រព្យ ក៏នឹង​មាន​ច្រើន​ឡើង ពួកអ្នកជនបទ ក៏តាំងនៅដោយក្សេមក្សាន្ត មិនមាន​ចម្រូង គឺចោរ មិនមានមនុស្សបៀតបៀនគ្នាឡើយ មនុស្សទាំងឡាយ ក៏នឹង​ពេញ​ចិត្ត ត្រេកអររីករាយ បញ្ចើចកូនឲ្យរាំរែកលើទ្រូង ប្រហែលជានឹងមិន​ចាំ​បាច់​​បិទទ្វារ​ផ្ទះ​ក៏​បាន (ព្រោះមិនមានចោរ)។ ម្នាលព្រាហ្មណ៍ ព្រះបាទមហា​វិជិត​រាជ ទទួល​​ពាក្យ​ព្រាហ្មណ៍បុរោហិតថា យ៉ាងហ្នឹងល្អហើយ ពួកជនណា​ខ្មី​ឃ្មាតក្នុង​ការភ្ជួរ​ស្រែ និងរក្សាគោក្នុងជនបទរបស់ព្រះរាជា ព្រះបាទ​មហា​វិជិតរាជ ក៏​បាន​​ប្រទាន​ពូជ​ធារ និងភត្តាហារដល់ជនទាំងនោះ ពួកជនណាខ្មីឃ្មាត ក្នុង​ការ​ជួញក្នុងជនបទរបស់ព្រះរាជា ព្រះបាទមហាវិជិតរាជ ក៏បាន​ប្រទាន​ព្រះរាជ​ទ្រព្យ​​ជា​ដើមទុន ដល់ជនទាំងនោះ ពួករាជបុរសណា ដែលប្រឹ​ងប្រែង​ធ្វើ​រាជ​កា​រ ក្នុងជនបទរបស់ព្រះរាជា ព្រះបាទមហាវិជិតរាជ បានកំណត់​នូវ​បៀវ័ត្ស​រ៍ ដល់​ជនទាំងនោះ មនុស្សទាំងនោះ ក៏ខំខ្វល់ខ្វាយក្នុងមុខការរបស់​ខ្លួន មិនបាន​បៀត​បៀន​ជន​បទរបស់ព្រះរាជាឡើយ ។ ឯគំនរនៃព្រះរាជទ្រព្យ មាន​ច្រើន​​ឡើង ជនអ្នកនៅក្នុងជនបទ ក៏តាំងនៅដោយក្សេមក្សាន្ត មិនមានចម្រូង គឺចោរ មិនមានមនុស្សបៀតបៀនគ្នាឡើយ មនុស្សទាំងឡាយ ក៏ពេញចិត្ត ត្រេកអរ រីករាយ បញ្ចើចកូនឲ្យរាំរែកលើទ្រូង មិនចាំបាច់បិទទ្វារផ្ទះក៏បាន ។</p>
        <p><a class='ref km' id='km៩' href='#km៩'>៩</a>ម្នាលព្រាហ្មណ៍ លំដាប់នោះ ព្រះបាទមហាវិជិតរាជ មាន ព្រះ​តម្រាស់​​​​​​​ឲ្យ​ហៅព្រាហ្មណ៍បុរោហិតមកហើយទ្រង់ត្រាស់យ៉ាងនេះថា ម្នាល​អ្នក​ដ៏ចម្រើន ដង្គត់គឺចោរនុ៎ះយើងបានដកចោលហើយ ព្រោះអាស្រ័យ​នូវ​ការ​ចាត់​​ចែងរបស់អ្នកដ៏ចម្រើន ទ្រព្យរបស់យើង ក៏បានជាគំនរច្រើនឡើង​ហើយ អ្នកជនបទទាំងឡាយ ក៏នៅដោយក្សេមក្សាន្ត ឥតមានចម្រូងគឺចោរ ឥតមាន​មនុស្សបៀតបៀនឡើយ មនុស្សទាំងឡាយ ក៏ពេញចិត្តត្រេកអររីក​រាយ បញ្ចើច​​​​​​​កូនឲ្យរាំរែកលើទ្រូង មិនចាំបាច់បិទទ្វារផ្ទះក៏បាន ម្នាលព្រាហ្មណ៍ យើង​ចង់​បូជាមហាយ័ញ្ញ ដែលប្រព្រឹត្តទៅដើម្បីសេចក្តីចម្រើន ដើម្បីសេចក្តី​សុខដល់​យើងអស់កាលជាយូរអង្វែង ចូរអ្នកដ៏ចម្រើនជួយណែនាំយើងផង ។ ព្រាហ្មណ៍​​​​​បុរោហិត ក៏ក្រាបបង្គំទូលថា សូមទ្រង់ព្រះមេត្តាប្រោស បើដូច្នោះ ពួក​ជន​ណា ទោះជាក្សត្រិយ៍ដែលនៅក្នុងនិគមក្តី ដែលនៅក្នុងជនបទក្តី ដែល​ចុះ​​ចូលក្នុងជនបទរបស់ព្រះរាជាដ៏ចម្រើន សូមព្រះរាជាដ៏ចម្រើនទ្រង់​ហៅ​​ជនទាំងនោះមកប្រាប់ថា ម្នាលគ្នាយើង យើងចង់បូជាមហាយ័ញ្ញដែល​ប្រព្រឹត្ត​​​ទៅដើម្បីសេចក្តីចម្រើន ដើម្បីសេចក្តីសុខដល់យើង អស់កាល​ជាយូរ​អង្វែង ចូរ​អ្នកដ៏ចម្រើនរាល់គ្នាយល់តាមយើង ពួកជនណាជាអាមាត្យ រាជ​បរិសទ្យក្នុង​ជន​បទរបស់ព្រះរាជាដ៏ចម្រើន ទោះនៅក្នុងនិគមក្តី នៅក្នុងជន​បទ​ក្តី ។បេ។ ពួក​ព្រាហ្មណមហាសាលជាអ្នកនិគមក្តី អ្នកជនបទក្តី ។បេ។ ពួក​គហប​តីអ្នក​សន្សំ​ទ្រព្យជានិច្ច ជាអ្នកនិគមក្តី ជាអ្នកជនបទក្តី សូមព្រះ​រាជា​ដ៏ចម្រើ​ន ទ្រង់​ហៅជន​ទាំងនោះមកហើយទ្រង់ប្រាប់ថា នែអ្នករាល់គ្នា យើង​ចង់​​បូជា​មហាយ័ញ្ញ ដែល​ប្រព្រឹត្តទៅ ដើម្បីសេចក្តីចម្រើន ដើម្បីសេចក្តីសុខ ដល់​​យើង​អស់​កាលជា​យូរអង្វែង ចូរអ្នកដ៏ចម្រើនទាំងឡាយយល់ព្រម​តាម​យើង ។ ម្នាល​ព្រាហ្មណ៍ ព្រះបាទមហាវិជិតរាជ ក៏ទទួលពាក្យព្រា​ហ្មណ​បុរោហិ​ត​ថា យ៉ាង​ហ្នឹង​ហើយ ជនទាំងឡាយណា ជាក្សត្រិយ៍នៅក្នុងនិគមក្តី នៅ​ក្នុងជន​បទក្តី ដែលចុះចូល​មក​ក្នុងជនបទរបស់ព្រះរាជា ព្រះបាទមហា​វិជិត​រាជ ក៏​ទ្រង់​ត្រាស់​ហៅជនទាំង​នោះមក ទ្រង់ត្រាស់ថា នែអ្នករាល់គ្នា យើងចង់​បូជា​​​​​មហា​យ័ញ្ញ ដែលប្រព្រឹត្ត​ទៅ ដើម្បីសេចក្តីចម្រើន ដើម្បីសេចក្តី​សុខ​ដល់​យើង អស់កាល​ជាយូរអង្វែង ចូរ​អ្នក​ទាំងឡាយដ៏ចម្រើនយល់ព្រមតាមយើង។ ពួក​ជននោះ ក៏ក្រាបបង្គំទូលថា បពិត្រមហារាជ កាលនេះ ជាកាលគួរនឹង​បូជា​យ័ញ្ញ​ហើយ សូមព្រះរាជា​ដ៏​ចម្រើន ទ្រង់បូជាយ័ញ្ញចុះ។ ជនទាំងឡាយណា ជាអាមាត្យ រាជបរិសទ្យក្នុង​ជនបទ របស់ព្រះរាជា ទោះជាអ្នកនិគមក្តី ជាអ្នក​ជន​បទក្តី ។បេ។ ពួក​ព្រាហ្មណ៍​​​មហាសាល ជាអ្នកនិគមក្តី ជាអ្នកជនបទក្តី។បេ។ ពួក​គហបតី​អ្នក​សន្សំទ្រព្យជានិច្ចជាអ្នកនិគមក្តី ជាអ្នកជនបទក្តី ព្រះបាទ​​​មហា​វិជិត​រាជ ក៏ទ្រង់​ត្រាស់ហៅជនទាំងឡាយនោះមក ទ្រង់មានព្រះរាជ​ឱង្ការថា នែអ្នករាល់គ្នា យើង​​ចង់បូជាមហាយ័ញ្ញ ដែលប្រព្រឹត្តទៅ ដើម្បី​សេចក្តី​​ចម្រើន ដើម្បីសេចក្តីសុខ​ដល់យើងអស់កាលជាយូរអង្វែង ចូរអ្នកដ៏​ចម្រើន​ទាំងឡាយ យល់ព្រមតាម​​យើង។ ជនទាំងនោះក៏ក្រាបទូលថា បពិត្រ​មហារាជកាលនេះ ជាកាលគួរនឹង​បូជាយ័ញ្ញហើយ សូមព្រះរាជាដ៏ចម្រើន បូជា​យ័ញ្ញចុះ ។ ពួកជនទាំង ៤ ពួក​នេះ ជាអ្នករួមសេចក្តីយល់ព្រម ជាបរិក្ខារ​នៃយ័ញ្ញនោះ ដោយ​​ប្រការដូច្នេះ ។</p>
        <p><a class='ref km' id='km១០' href='#km១០'>១០</a>ព្រះបាទមហាវិជិត ប្រកបដោយអង្គ ៨ ប្រការ គឺព្រះអង្គមាន​ ព្រះជាតិ​​ល្អ ទាំងពីរចំណែក គឺខាងព្រះមាតា និងព្រះបិតា ប្រសូតចាកព្រះគភ៌​ដ៏បរិសុទ្ធអំពីតំណ នៃអយ្យកោ អយ្យិកា ជាគម្រប់ ៧ មិនមានអ្នកណារិះគន់ តិះ​ដៀល ដោយពោលដល់ជាតិបាន ១ ព្រះអង្គមានព្រះរូបល្អ គួររមិលមើល ។បេ។ ព្រះសព៌ាង្គរាងកាយ គួរឲ្យចង់មើលមិនលែង ១ ព្រះអង្គជាស្តេច​ស្តុក-ស្តម្ភ មានព្រះរាជទ្រព្យច្រើន មានភោគៈច្រើន មានមាសប្រាក់ច្រើន មាន​គ្រឿងឧបករណ៍ ជាទីគាប់ចិត្តច្រើន មានធនធាន និងធញ្ញាហារច្រើន មាន​ឃ្លាំង និងជង្រុកដ៏បរិបូណ៌ ១ ព្រះអង្គមានរេហ៍ពល ប្រកបដោយចតុរង្គសេនា ដែលស្តាប់បង្គាប់ ធ្វើតាមព្រះរាជឱវាទ (ទ្រង់ទូន្មានមនុស្សទាំងឡាយ) ព្រះអង្គ​មាន​តេជានុភាព ហាក់ដូចជាដុតបំផ្លាញនូវពួកសត្រូវ ដោយរាជឥស្សរិយយស១ ព្រះអង្គ មានព្រះរាជសទ្ធា ជាទាយក ជាទានបតិ មិនបានបិទទ្វារ ព្រះអង្គ​ដូច​ជា​អណ្តូងទឹក សម្រាប់ផឹករបស់សមណព្រាហ្មណ៍ និងមនុស្សកំព្រា អ្នក​ដំណើរ មនុស្សអ្នកពណ៌នា (គុណរបស់ទាន) ហើយសូម និងយាចក​ទាំង​ឡាយរមែងទ្រង់ធ្វើនូវបុណ្យ ១ ព្រះអង្គជាពហុស្សូត គឺទ្រង់បាន​រៀន​សូត្រ​ស្តាប់​ច្រើន ១ ទ្រង់ជ្រាបច្បាស់នូវសេចក្តីអធិប្បាយនៃសុតៈ គឺវិជ្ជា ចំណេះ​នោះៗ នៃភាសិតនោះៗ ដោយន័យច្បាស់លាស់ថា នេះជាសេចក្តី​អធិប្បាយ​នៃ​ភាសិតនេះៗ ១ ព្រះអង្គជាអ្នកប្រាជ្ញវាងវៃ មានប្រាជ្ញាអង់អាច និងទ្រង់​ព្រះរាជ​​តម្រិះ​នូវ​ប្រយោជន៍ទាំងឡាយ ដែលជាអតីត អនាគត និងបច្ចុប្បន្ន ១ ។ ព្រះបាទ​​មហាវិជិតរាជ ទ្រង់ប្រកបដោយអង្គទាំង ៨ នេះឯង។ អង្គ ៨ នេះ ជា​បរិក្ខារ របស់យ័ញ្ញនោះ ដោយប្រការដូច្នេះ ។</p>
        <p><a class='ref km' id='km១១' href='#km១១'>១១</a>ព្រាហ្មណ៍បុរោហិត ប្រកបដោយអង្គ ៤ គឺជាអ្នកអ្នកមានកំណើត​ស្អាត​​ទាំងពីរចំណែក គឺខាងមាតា និងបិតា កើតចាកគភ៌ដ៏បរិសុទ្ធ ដរាបអំពី​តំណ​នៃជីដូនជីតា ជាគម្រប់ ៧ មិនមានអ្នកណា រិះគន់ តិះដៀល ដោយ​ពោល​​​​​​ដល់ជាតិ កំណើតបាន ១ ជាអ្នករាយមន្ត ចេះចាំមន្ត ចេះចប់​ត្រៃវេទ ព្រម​ទាំង​គម្ពីរនិឃណ្ឌុ និងគម្ពីរកេតុភៈ ព្រមទាំងអក្ខរប្បភេទ គឺសិក្ខា និង​និរុត្តិ ដែល​មាន​គម្ពីរឥតិហាសៈ ជាគម្រប់ ៥ ជាអ្នកដឹងនូវបទ និង​វេយ្យាករណ៍ ជា​អ្នក​​​​​មិន​ថយថោក គឺស្ទាត់ជំនាញក្នុងលោកាយតសាស្ត្រ និង​មហា​​បុរិស​-លក្ខណ​​​​​​​​​​​​​​​​ព្យាករណ​សាស្ត្រ ជាអ្នកមានសីល មានសីលដ៏ចម្រើន ប្រកប​ដោយ​សីលដ៏ចម្រើន ១ ជាអ្នកប្រាជ្ញមានប្រាជ្ញាឈ្លាសវៃ ជាបុគ្គលទី ១ ឬទី ២ របស់ព្រាហ្មណ៍ អ្នក​ទទួលនូវការបូជា ។ ព្រាហ្មណ៍បុរោហិត ប្រកប​ដោយ​អង្គទាំង ៤នេះឯង ។ អង្គ​ទាំង ៤ នេះ ជាបរិក្ខារ របស់យ័ញ្ញនោះ ដោយ​ប្រការដូច្នេះ ។</p>
        <p><a class='ref km' id='km១២' href='#km១២'>១២</a>ម្នាលព្រាហ្មណ៍ លំដាប់នោះ ព្រាហ្មណ៍បុរោហិត បានសំដែងវិធី​តម្កល់​​ចិត្ត៣យ៉ាង ដល់ព្រះបាទមហាវិជិតរាជ ក្នុងកាលមុនយញ្ញពិធីថា កាល​​បើ​ព្រះរាជាដ៏ចម្រើន នឹងបូជាមហាយ័ញ្ញ គង់នឹងមានសេចក្តីក្តៅក្រហាយ​ណា​​​មួយ​មិនខាន ឱហ្ន៎ គំនរភោគៈយ៉ាងច្រើនរបស់អញ នឹងវិនាសទៅ ព្រះ​រាជា​​​​ដ៏​ចម្រើន កុំគប្បីធ្វើសេចក្តីក្តៅក្រហាយនោះឡើយ ។ កាលបើ​ព្រះរាជា​​ដ៏ចម្រើន នឹងបូជាមហាយ័ញ្ញ នឹងមានសេចក្តីក្តៅក្រហាយណាមួយមិនខានថា ឱហ្ន៎ គំនរភោគៈយ៉ាងច្រើនរបស់អញ វិនាសទៅ ព្រះរាជាដ៏ចម្រើន កុំគប្បីធ្វើ​សេចក្តី​ក្តៅក្រហាយនោះឡើយ ។ កាលបើព្រះរាជាដ៏ចម្រើន នឹងបូជាមហា​យ័ញ្ញ នឹងមានសេចក្តីក្តៅក្រហាយណាមួយមិនខានថា ឱហ្ន៎ គំនរភោគៈយ៉ាង​ច្រើន​របស់អញ វិនាសទៅហើយ ព្រះរាជាដ៏ចម្រើន កុំគប្បីធ្វើសេចក្តីក្តៅ​ក្រហាយ​​​នោះ​ឡើយ ។ ម្នាលព្រាហ្មណ៍ ព្រាហ្មណ៍បុរោហិត បានសំដែង​វិធី​តម្កល់​ចិត្ត ៣ យ៉ាង​នេះ ដល់ព្រះបាទមហាវិជិតរាជ ក្នុងកាលមុនយញ្ញពិធី ។</p>
        <p><a class='ref km' id='km១៣' href='#km១៣'>១៣</a>ម្នាលព្រាហ្មណ៍ លំដាប់នោះ ព្រាហ្មណ៍បុរោហិត បានបន្ទោបង់នូវ​សេចក្តីក្តៅក្រហាយ របស់ព្រះបាទមហាវិជិតរាជ ក្នុងពួកបុគ្គលអ្នកទទួលនូវ​គ្រឿងបូជា ដោយអាការទាំង ១០ ក្នុងកាលមុនយញ្ញពិធី ។ (ថា) ពួកមនុស្ស​អ្នក​សម្លាប់សត្វក៏មាន អ្នកវៀរចាកការសម្លាប់សត្វក៏មាន នឹងនាំគ្នាមកកាន់ទី​សម្រាប់​បូជាយ័ញ្ញរបស់ព្រះអង្គ បណ្តាមនុស្សទាំងនោះ មនុស្សពួកណា ដែល​ជាអ្នកសម្លាប់សត្វ ផលរបស់ការសម្លាប់សត្វនោះ ក៏នឹងមានដល់មនុស្សពួក​នោះ​ទៅ បណ្តាមនុស្សទាំងនោះ មនុស្សពួកណា ជាអ្នកវៀរចាកការសម្លាប់​សត្វ សូមព្រះអង្គ ទ្រង់ព្រះរាជទាន សូមព្រះអង្គ ចំណាយព្រះរាជទ្រព្យ សូម​ព្រះអង្គរីករាយ សូមឲ្យខាងក្នុងព្រះហឫទ័យ របស់ព្រះអង្គជ្រះថ្លា ចំពោះជន​ទាំងនោះចុះ ។</p>
        <p><a class='ref km' id='km១៤' href='#km១៤'>១៤</a>ពួកមនុស្សអ្នកលួចទ្រព្យគេក៏មាន អ្នកវៀរចាកការលួច​ទ្រព្យ​គេ​ក៏​មាន នឹងនាំគ្នាមកកាន់ទីសម្រាប់បូជាយ័ញ្ញរបស់ព្រះអង្គ បណ្តាមនុស្សទាំង​នោះ មនុស្សពួកណា ដែលជាអ្នកលួចទ្រព្យគេ ផលរបស់ការលួចទ្រព្យគេនោះ ក៏នឹងមានដល់មនុស្សពួកនោះទៅ បណ្តាមនុស្សទាំងនោះ មនុស្សពួកណា ដែល​ជាអ្នកវៀរចាកការលួចទ្រព្យគេ សូមឲ្យព្រះអង្គព្រះរាជទាន សូមព្រះអង្គ ចំណាយ​ព្រះរាជទ្រព្យ សូមព្រះអង្គរីករាយ សូមឲ្យខាងក្នុងព្រះហឫទ័យ របស់​ព្រះអង្គជ្រះថ្លា ចំពោះមនុស្សទាំងនោះចុះ ។</p>
        <p><a class='ref km' id='km១៥' href='#km១៥'>១៥</a>ពួកមនុស្សអ្នកប្រព្រឹត្តខុសក្នុងកាមក៏មាន អ្នកវៀរចាកការប្រព្រឹត្ត​ខុស​ក្នុង​កាម​ក៏មាន នឹងនាំគ្នាមកកាន់ទីសម្រាប់បូជាយ័ញ្ញរបស់ព្រះអង្គ បណ្តា​មនុស្ស​ទាំងនោះ មនុស្សពួកណា ដែលជាអ្នកប្រព្រឹត្តខុសក្នុងកាម ផលរបស់​ការ​ប្រព្រឹត្តខុសក្នុងកាមនោះ ក៏នឹងមានដល់មនុស្សពួកនោះទៅ បណ្តាមនុស្ស​ទាំង​នោះ មនុស្សពួកណា ដែលជាអ្នកវៀរចាកការប្រព្រឹត្តខុសក្នុងកាម សូម​ព្រះអង្គ​ព្រះរាជទាន សូមព្រះអង្គ ចំណាយព្រះរាជទ្រព្យ សូមព្រះអង្គរីករាយ សូម​ឲ្យខាងក្នុងព្រះហឫទ័យ របស់ព្រះអង្គជ្រះថ្លា ចំពោះមនុស្សទាំងនោះចុះ ។</p>
        <p><a class='ref km' id='km១៦' href='#km១៦'>១៦</a>ពួកមនុស្សអ្នកពោលពាក្យកុហកក៏មាន អ្នកវៀរចាកការពោល​ពាក្យ​កុហក​ក៏មាន នឹងនាំគ្នាមកកាន់ទីសម្រាប់បូជាយ័ញ្ញរបស់ព្រះអង្គ បណ្តា​មនុស្សទាំងនោះ មនុស្សពួកណា ដែលជាអ្នកពោលពាក្យកុហក ផលរបស់​ការ​ពោលពាក្យកុហកនោះ ក៏នឹងមានដល់មនុស្សពួកនោះទៅ បណ្តាមនុស្ស​ទាំង​នោះ ពួកមនុស្សណា ដែលជាអ្នកវៀរចាកការពោលពាក្យកុហក សូម​ព្រះអង្គ​ព្រះរាជ​ទាន សូមព្រះអង្គចំណាយព្រះរាជទ្រព្យ សូមព្រះអង្គរីករាយ សូម​ឲ្យខាងក្នុងព្រះហឫទ័យ របស់ព្រះអង្គជ្រះថ្លា ចំពោះមនុស្សទាំងនោះចុះ ។</p>
        <p><a class='ref km' id='km១៧' href='#km១៧'>១៧</a>ពួកមនុស្សអ្នកនិយាយញុះញង់ក៏មាន អ្នកវៀរចាកការនិយាយ​ញុះ​ញង់​​ក៏មាន នឹងនាំគ្នាមកកាន់ទីសម្រាប់បូជាយ័ញ្ញរបស់ព្រះអង្គ បណ្តា​មនុស្សទាំង​នោះ មនុស្សពួកណា ដែលជាអ្នកនិយាយញុះញង់ ផលរបស់ការ​និយាយ​ញុះញង់នោះ ក៏នឹងមានដល់មនុស្សពួកនោះទៅ បណ្តាមនុស្ស​ទាំង​នោះ មនុស្ស​ពួក​ណា ដែលជាអ្នកវៀរចាកការនិយាយញុះញង់ សូមព្រះអង្គ​ព្រះរាជ​ទាន សូមព្រះអង្គចំណាយព្រះរាជទ្រព្យ សូមព្រះអង្គរីករាយ សូម​ឲ្យខាងក្នុង​ព្រះហឫទ័យរបស់ព្រះអង្គជ្រះថ្លា ចំពោះមនុស្សទាំងនោះចុះ ។</p>
        <p><a class='ref km' id='km១៨' href='#km១៨'>១៨</a>ពួកមនុស្សអ្នកនិយាយពាក្យទ្រគោះក៏មាន អ្នកវៀរចាកការ​និយាយ​​​​​ពាក្យទ្រគោះក៏មាន នឹងនាំគ្នាមកកាន់ទីសម្រាប់បូជា​យ័ញ្ញ របស់ ​ព្រះអង្គ បណ្តាមនុស្សទាំងនោះ មនុស្សពួកណា ដែលជាអ្នកនិយាយ​ពាក្យ​ទ្រគោះ ផលរបស់ការនិយាយពាក្យទ្រគោះនោះ ក៏មានដល់មនុស្សពួកនោះ​ទៅ បណ្តាមនុស្សទាំងនោះ មនុស្សពួកណា ដែលជាអ្នកវៀរចាកការ​និយាយ​ពាក្យទ្រគោះ សូមព្រះអង្គព្រះរាជទាន សូមព្រះអង្គចំណាយព្រះរាជទ្រព្យ សូម​ព្រះអង្គ​រីករាយ សូមឲ្យខាងក្នុងព្រះហឫទ័យរបស់ព្រះអង្គជ្រះថ្លា ចំពោះ​មនុស្សទាំងនោះចុះ ។</p>
        <p><a class='ref km' id='km១៩' href='#km១៩'>១៩</a>ពួកមនុស្សអ្នកនិយាយពាក្យរោយរាយក៏មាន អ្នកវៀរចាកការ​និយាយ​​ពាក្យ​រោយរាយ​ក៏មាន នឹងនាំគ្នាមកកាន់ទីសម្រាប់បូជាយ័ញ្ញ​ របស់​ព្រះអង្គ បណ្តាមនុស្សទាំងនោះ មនុស្សពួកណា ដែលជាអ្នកនិយាយពាក្យ​រោយរាយ ផលរបស់ការនិយាយពាក្យរោយរាយនោះ ក៏នឹងមានដល់មនុស្ស​ពួក​នោះទៅ បណ្តាមនុស្សទាំងនោះ មនុស្សពួកណា ដែលជាអ្នក​វៀរចាក​ការ​និយាយពាក្យរោយរាយ សូមព្រះអង្គព្រះរាជទាន សូមព្រះអង្គចំណាយ ​ព្រះរាជ​ទ្រព្យ សូមព្រះអង្គរីករាយ សូមឲ្យខាងក្នុងព្រះហឫទ័យ របស់ព្រះអង្គ​ជ្រះ-ថ្លា ចំពោះមនុស្សទាំងនោះចុះ ។</p>
        <p><a class='ref km' id='km២០' href='#km២០'>២០</a>ពួកមនុស្សអ្នកមានអភិជ្ឈាក៏មាន អ្នកមិនមានអភិជ្ឈាក៏មាន នឹងនាំ​គ្នាមកកាន់ទីសម្រាប់បូជាយ័ញ្ញរបស់ព្រះអង្គ បណ្តាមនុស្សទាំងនោះ មនុស្ស​ពួក​ណា ដែលជាអ្នកមានអភិជ្ឈា ផលរបស់អភិជ្ឈានោះ ក៏នឹង​មានដល់​មនុស្ស​ពួកនោះទៅ បណ្តាមនុស្សទាំងនោះ មនុស្សពួកណា ដែលជាអ្នកមិនមាន​អភិជ្ឈា សូមព្រះអង្គព្រះរាជទាន សូមព្រះអង្គចំណាយព្រះរាជទ្រព្យ សូម​ ព្រះអង្គ​រីករាយ សូមឲ្យខាងក្នុងព្រះហឫទ័យរបស់ព្រះអង្គជ្រះថ្លាចំពោះ​មនុស្ស​ទាំងនោះចុះ ។</p>
        <p><a class='ref km' id='km២១' href='#km២១'>២១</a>ពួកមនុស្សដែលមានចិត្តព្យាបាទក៏មាន អ្នកមិនមានចិត្តព្យាបាទ​ក៏មាន នឹងនាំគ្នាមកកាន់ទីសម្រាប់បូជាយ័ញ្ញរបស់ព្រះអង្គ បណ្តាមនុស្សទាំង​នោះ មនុស្សពួកណា ដែលជាអ្នកមានចិត្តព្យាបាទ ផលរបស់ចិត្តព្យាបាទនោះ ក៏នឹងមានដល់មនុស្សពួកនោះទៅ បណ្តាមនុស្សទាំងនោះ មនុស្សពួកណា ដែល​​ជាអ្នកមិនមានចិត្តព្យាបាទ សូមព្រះអង្គព្រះរាជទាន សូមព្រះអង្គ​ចំណាយ​​​​​​​​​ព្រះរាជ​ទ្រព្យ សូមព្រះអង្គរីករាយ សូមឲ្យខាងក្នុងព្រះហឫទ័យរបស់​ព្រះអង្គ​ជ្រះថ្លាចំពោះមនុស្សទាំងនោះចុះ ។</p>
        <p><a class='ref km' id='km២២' href='#km២២'>២២</a>ពួកមនុស្សជាមិច្ឆាទិដ្ឋិក៏មាន ជាសម្មាទិដ្ឋិក៏មាន នឹងនាំគ្នាមកកាន់​ទី​សម្រាប់​បូជាយ័ញ្ញរបស់ព្រះអង្គ បណ្តាមនុស្សទាំងនោះ មនុស្សពួកណា ដែល​ជាមិច្ឆាទិដ្ឋិ ផលរបស់មិច្ឆាទិដ្ឋិនោះ ក៏នឹងមានដល់មនុស្សពួកនោះទៅ បណ្តា​មនុស្សទាំងនោះ មនុស្សពួកណា ដែលជាសម្មាទិដ្ឋិ សូមព្រះអង្គ​ ព្រះ​រាជទាន សូមព្រះអង្គចំណាយព្រះរាជទ្រព្យ សូមព្រះអង្គរីករាយ សូមឲ្យ​ខាងក្នុង​ព្រះ​ហឫទ័យ របស់ព្រះអង្គជ្រះថ្លា ចំពោះមនុស្សទាំងនោះចុះ ។ ម្នាល​ព្រាហ្មណ៍ ព្រាហ្មណ៍បុរោហិត បានបន្ទោបង់នូវសេចក្តីក្តៅក្រហាយ របស់​​ ព្រះ​បាទ​មហាវិជិតរាជ ក្នុងបដិគ្គាហកៈ ក្នុងកាលមុនយញ្ញពិធី ដោយ​អាការ១០ នេះ​ឯង ។</p>
        <p><a class='ref km' id='km២៣' href='#km២៣'>២៣</a>ម្នាលព្រាហ្មណ៍ កាលនោះ ព្រាហ្មណ៍បុរោហិត បានញុំាង ព្រះ​ហឫទ័យ នៃព្រះបាទមហាវិជិតរាជ ដែលកំពុងបូជាមហាយ័ញ្ញ ឲ្យឃើញតាម ឲ្យ​កាន់​យកតាម ឲ្យអាចហ៊ាន ឲ្យរីករាយ ដោយអាការ ១៦ ថា កាល ព្រះរាជា​ដ៏ចម្រើន កំពុងបូជាមហាយ័ញ្ញ ក្រែងមានអ្នកណាមួយនិយាយថា ព្រះបាទ​មហា​វិជិតរាជ ទ្រង់បូជាមហាយ័ញ្ញ តែថាពួកក្សត្រិយ៍ នៅក្នុងនិគម និងជនបទ ដែល​នៅក្នុងព្រះរាជអំណាច ទ្រង់មិនមានព្រះបន្ទូលហៅរកផង បើទុកជា​ដូច្នោះ​​ ព្រះរាជាដ៏ចម្រើន ក៏គង់តែបូជាមហាយ័ញ្ញមានសភាពយ៉ាងនេះបាន ។ ជនអ្នកពោលដោយធម៌ ចំពោះមហារាជដ៏ចម្រើនយ៉ាងនេះ ក៏មិន​មានឡើយ ។ ឯពួកក្សត្រិយ៍នៅក្នុងនិគមក្តី នៅក្នុងជនបទក្តី ដែលនៅក្នុង ​ព្រះរាជ​អំណាច ព្រះរាជាដ៏ចម្រើន បានមានព្រះបន្ទូលហៅមកហើយ សូម​ព្រះរាជាដ៏ចម្រើន ទ្រង់ជ្រាបសេចក្តីនុ៎ះ ដោយអាការនេះ សូម​ព្រះអង្គ​ព្រះរាជ​ទាន សូមព្រះអង្គ ចំណាយ​ព្រះរាជទ្រព្យ សូមព្រះអង្គរីករាយ សូមទ្រង់តាំង​ព្រះហឫទ័យ ឲ្យជ្រះ​ថ្លា​តែខាងក្នុងចុះ ។</p>
        <p><a class='ref km' id='km២៤' href='#km២៤'>២៤</a>កាលព្រះរាជាដ៏ចម្រើន កំពុងបូជាមហាយ័ញ្ញ ក្រែងមានអ្នកណា​មួយ​និយាយថា ព្រះបាទមហាវិជិតរាជ ទ្រង់បូជាមហាយ័ញ្ញ តែថាពួកអមាត្យ រាជបរិសទ្យ អ្នកនិគមនិងអ្នកជនបទ ព្រះអង្គក៏មិនមាន​ព្រះបន្ទូលហៅមក​ឡើយ ។បេ។ ពួកព្រាហ្មណ៍មហាសាល អ្នកនិគម និងអ្នកជនបទ។ ពួក​គហបតី អ្នកសន្សំទ្រព្យ ជាអ្នកនិគម និងអ្នកជនបទ (ព្រះរាជាមិនមាន​ព្រះបន្ទូល​​ហៅ​មក​ឡើយ) បើទុកជាដូច្នោះ ព្រះរាជាដ៏ចម្រើន ក៏គង់តែបូជា​មហាយ័ញ្ញ មានសភាពយ៉ាងនេះបាន ។ ជនអ្នកពោលដោយធម៌ ចំពោះ​ព្រះរាជា​ដ៏ចម្រើន​យ៉ាង​នេះ ក៏មិនមានឡើយ ។ ឯពួកគហបតីអ្នកសន្សំទ្រព្យ ជាអ្នកនិគម និងអ្នក​ជនបទ ព្រះរាជាដ៏ចម្រើន បានមានព្រះបន្ទូល​ហៅមក​ហើយ សូមព្រះរាជាដ៏​ចម្រើន ទ្រង់ជ្រាបសេចក្តីនុ៎ះ ដោយអាការនេះ សូម​ព្រះអង្គ​ព្រះរាជទាន សូម​ព្រះអង្គ ចំណាយព្រះរាជទ្រព្យ សូមព្រះអង្គរីករាយ សូមទ្រង់តាំង ​ព្រះ​ហឫទ័យ ឲ្យជ្រះថ្លាតែខាងក្នុងចុះ ។</p>
        <p><a class='ref km' id='km២៥' href='#km២៥'>២៥</a>កាលព្រះរាជាដ៏ចម្រើន កំពុងបូជាមហាយ័ញ្ញ ក្រែងមានអ្នកណា​មួយ​និយាយថា ព្រះបាទមហាវិជិតរាជ ទ្រង់បូជាមហាយ័ញ្ញ តែថា ព្រះអង្គមិន​មែនជាស្តេច មានព្រះជាតិស្អាតទាំង ២ ខាង គឺខាងព្រះមាតា និងព្រះបិតា ទ្រង់​ប្រសូតចាកព្រះគភ៌ដ៏បរិសុទ្ធ ដរាបអំពីតំណនៃព្រះអយ្យកោ ព្រះអយ្យិកា ជាគម្រប់ ៧ មក មិនមានអ្នកណារិះគន់ តិះដៀល ដោយពោលដល់ជាតិបាន​ឡើយ បើទុកជាដូច្នោះ ព្រះរាជាដ៏ចម្រើន គង់តែបូជាមហាយ័ញ្ញ មានសភាព​យ៉ាងនេះបាន។ ជនអ្នកពោលដោយធម៌ ចំពោះមហារាជដ៏ចម្រើន យ៉ាងនេះ​មិនមានឡើយ។ តែព្រះរាជាដ៏ចម្រើន មានព្រះជាតិស្អាតទាំង ២ ខាង គឺខាង​ព្រះមាតា និងខាងព្រះបិតា ប្រសូតចាកព្រះគភ៌ដ៏បរិសុទ្ធ ដរាបអំពីតំណនៃ​ព្រះអយ្យកោ ព្រះអយ្យិកា ជាគម្រប់ ៧ មក ក៏មិនមានអ្នកណារិះគន់ តិះ​ដៀល ដោយពោលដល់ជាតិបានឡើយ សូមព្រះរាជាដ៏ចម្រើន ទ្រង់ជ្រាប​សេចក្តី​នេះ ដោយអាការនេះ សូមព្រះអង្គព្រះរាជទាន សូមព្រះអង្គ ចំណាយ​ ព្រះរាជទ្រព្យ សូមព្រះអង្គរីករាយ សូមទ្រង់តាំងព្រះហឫទ័យ ឲ្យជ្រះថ្លាតែ​ខាង​ក្នុងចុះ ។</p>
        <p><a class='ref km' id='km២៦' href='#km២៦'>២៦</a>កាលព្រះរាជាដ៏ចម្រើន កំពុងបូជាមហាយ័ញ្ញ ក្រែងមានអ្នកណា​មួយ​និយាយថា ព្រះបាទមហាវិជិតរាជ ទ្រង់បូជាមហាយ័ញ្ញ ព្រះអង្គជា​ស្តេច​មាន​ព្រះរូបមិនល្អ មិនគួររមិលមើល មិនគួរឲ្យកើតសេចក្តីជ្រះថ្លា មិន​ប្រកប​ដោយ​សម្បុរដ៏ល្អយ៉ាងក្រៃលែង មិនដូចជាសម្បុរនៃព្រហ្ម មិនមានសរីរៈ​ស្រដៀង​​​នឹងព្រហ្ម មិនមានសព៌ាង្គរាងកាយ គួរឲ្យរមិលមើលមិនលែង ។បេ។ ព្រះអង្គជាស្តេចមិនស្តុកស្តម្ភ មិនមានទ្រព្យច្រើន មិនមានរបស់ប្រើប្រាស់ច្រើន មិនមានមាសប្រាក់ច្រើន មិនមានគ្រឿងឧបករណ៍ ជាទីត្រេកអរច្រើន មិនមាន​ធនធាន និងធញ្ញាហារច្រើន មិនមានឃ្លាំង និងជង្រុកដ៏បរិបូណ៌ ។បេ។ ព្រះអង្គ​ជាស្តេចមិនមានរេហ៍ពល ប្រកបដោយចតុរង្គសេនា ដែលស្តាប់បង្គាប់ ធ្វើតាម​ព្រះឱវាទ ព្រះអង្គមិនមានតេជានុភាព ហាក់ដូចជាដុត​បំផ្លាញនូវ​ពួក​សត្រូវ ដោយ​ព្រះរាជឥស្សរិយយសបាន ព្រះអង្គជាស្តេចមិនមានសទ្ធា មិនមែនជា​ទាយក មិនមែនជាទានបតី មិនមែនជាអ្នកបើកទ្វារ មិនមែនដូចជា​អណ្តូង​ទឹក​សម្រាប់ផឹក របស់សមណព្រាហ្មាណ៍ និងអ្នកកំព្រា អ្នកដំណើរ អ្នក​ពណ៌​នា​​គុណរបស់ទានហើយសូម និងយាចកទាំងឡាយ ហើយធ្វើនូវបុណ្យ ព្រះអង្គ​​មិនបានចេះចាំច្រើន មិនទ្រង់ជ្រាបនូវសេចក្តីអធិប្បាយនៃសុតៈនោះៗ នៃ​ភាសិត​​​នោះៗ ថា នេះជាសេចក្តីអធិប្បាយនៃភាសិតនេះ នេះជាសេចក្តី​អធិប្បាយ​​​​​នៃភាសិតនេះ ព្រះអង្គមិនមែនជាបណ្ឌិតវាងវៃ មិនមាន​ព្រះបា្រជ្ញា​អង់​​អាច ដើម្បីនឹងគិតសេចក្តីក្នុងអតីត អនាគតនិងបច្ចុប្បន្នបានឡើយ បើទុក​ជា​​ដូច្នោះ ព្រះរាជាដ៏ចម្រើន ក៏គង់តែបូជាមហាយ័ញ្ញ មានសភាពយ៉ាង​នេះ​ បាន ។ ជនអ្នកពោលដោយធម៌ ចំពោះព្រះរាជាដ៏ចម្រើន យ៉ាងនេះ ក៏មិន​មានឡើយ ។ ព្រះរាជាដ៏ចម្រើន ជាបណ្ឌិត ឈ្លាសវៃ មានព្រះបា្រជ្ញាអង់អាច ដើម្បីនឹងគិត​សេចក្តី​ក្នុង​អតីត អនាគត និងបច្ចុប្បន្នបាន សូមព្រះរាជាដ៏ចម្រើន ទ្រង់ជ្រាប​សេចក្តី​នុ៎ះ ដោយហេតុនេះចុះ សូមព្រះអង្គព្រះរាជទាន សូមព្រះអង្គ ចំណាយ​ព្រះរាជទ្រព្យ សូមព្រះអង្គរីករាយ សូមទ្រង់តាំងព្រះហឫទ័យ ឲ្យ ជ្រះ​ថ្លាតែ​ខាង​ក្នុងចុះ ។</p>
        <p><a class='ref km' id='km២៧' href='#km២៧'>២៧</a>កាលព្រះរាជាដ៏ចម្រើន កំពុងបូជាមហាយ័ញ្ញ ក្រែងមានអ្នកណា​មួយ​និយាយថា ព្រះបាទមហាវិជិតរាជ ទ្រង់បូជាមហាយ័ញ្ញ ទាស់តែ​ព្រាហ្មណ៍​បុរោហិត មិនមានកំណើតល្អទាំង ២ ផ្នែក គឺខាងមាតា និងខាងបិតា មិនបាន​ប្រសូតចាកគភ៌ដ៏បរិសុទ្ធ ដរាបអំពីតំណនៃអយ្យកោ អយ្យិកា ជាគម្រប់ ៧ មកឡើយ មិនមែជាឥតមានអ្នកណារិះគន់ តិះដៀល ដោយពោលដល់​ជាតិ​បានឡើយ បើទុកជាដូច្នោះ ព្រះរាជាដ៏ចម្រើន គង់តែបូជាមហាយ័ញ្ញ មានសភាពយ៉ាងនេះបាន ។ ជនអ្នកពោលដោយធម៌ ចំពោះព្រះរាជាដ៏ចម្រើន យ៉ាងនេះ មិនមានឡើយ ។ ឯព្រាហ្មណ៍បុរោហិត របស់ព្រះរាជាដ៏ចម្រើន ជា​អ្នកមានជាតិបរិសុទ្ធទាំង ២ ចំណែកដែរ គឺខាងមាតា និងខាងបិតា ប្រសូតចាក​គភ៌ដ៏បរិសុទ្ធ ដរាបអំពីតំណនៃអយ្យកោ អយ្យិកា ជាគម្រប់ ៧ មកមិនមានអ្នក​ណារិះគន់ តិះដៀល ដោយពោលដល់ជាតិកំណើតបានឡើយ សូមព្រះរាជា​ដ៏ចម្រើន ទ្រង់ជ្រាបសេចក្តីនុ៎ះ ដោយហេតុនេះសូមព្រះអង្គព្រះរាជទាន សូម​ព្រះអង្គ ចំណាយព្រះរាជទ្រព្យ សូមព្រះអង្គរីករាយ សូមទ្រង់តាំង ​ព្រះហឫ​​ទ័យឲ្យជ្រះថ្លាតែខាងក្នុងចុះ ។</p>
        <p><a class='ref km' id='km២៨' href='#km២៨'>២៨</a>កាលព្រះរាជាដ៏ចម្រើន កំពុងបូជាមហាយ័ញ្ញ ក្រែងមានអ្នកណា​មួយ​និយាយ​ថា ព្រះបាទមហាវិជិតរាជ ទ្រង់បូជាមហាយ័ញ្ញ ទាស់តែព្រាហ្មណ៍​បុរោហិត របស់ព្រះអង្គ មិនមែនជាអ្នករាយមន្ត មិនចេះចាំមន្ត មិនចេះចប់នូវ​គម្ពីរត្រៃវេទ ព្រមទាំងគម្ពីរនិឃណ្ឌុ និងគម្ពីរកេតុភៈ ព្រមទាំងអក្ខរប្បភេទ គឺសិក្ខានិងនិរុត្តិ ដែលមានគម្ពីរឥតិហាសៈ ជាគម្រប់ ៥ ជាអ្នកមិនដឹងនូវបទ និង​​វេយ្យាករណ៍ ជាអ្នកមិនថយថោក គឺស្ទាត់ជំនាញ ក្នុងលោកាយតសាស្ត្រនិង​មហាបុរិសលក្ខណ​ព្យាករណសាស្ត្រ ទាស់តែព្រាហ្មណ៍បុរោហិត របស់​ ព្រះរាជា​​​នោះ មិនមែនជាអ្នកមានសីល មានសីលដ៏ចម្រើន មិនប្រកបដោយ​សីល​ដ៏ចម្រើន ព្រាហ្មណ៍បុរោហិតរបស់ព្រះរាជានោះ មិនមែនជាបណ្ឌិត ឈ្លាស​វៃ មានបា្រជ្ញា ជាបុគ្គលទី ១ ឬទី ២ របស់ពួកព្រាហ្មណ៍​អ្នកទទួលនូវ​ការ​បូជាឡើយ បើទុកជាដូច្នោះ ព្រះរាជាដ៏ចម្រើន ក៏គង់តែបូជាមហាយ័ញ្ញ មានសភាពយ៉ាងនេះបាន ។ ជនអ្នកពោលដោយធម៌ ចំពោះព្រះរាជាដ៏ចម្រើន យ៉ាង​នេះ មិនមានឡើយ ។ ឯព្រាហ្មណ៍បុរោហិត របស់ព្រះរាជាដ៏ចម្រើន ជា​បណ្ឌិត ឈ្លាសវៃ មានបា្រជ្ញា ជាបុគ្គលទី ១ ឬទី ២ របស់ពួកព្រាហ្មណ៍ អ្នក​ទទួល​នូវការបូជាមែន សូមព្រះរាជាដ៏ចម្រើន ទ្រង់ជ្រាបនូវសេចក្តីនុ៎ះ ដោយ​ហេតុ​នេះចុះ សូមព្រះអង្គព្រះរាជទាន សូមព្រះអង្គចំណាយព្រះរាជទ្រព្យ សូម​ព្រះអង្គ​រីករាយ សូមទ្រង់តាំងព្រះហឫទ័យ ឲ្យជ្រះថ្លាតែខាងក្នុងចុះ ។ ម្នាល​ព្រាហ្មណ៍ ព្រាហ្មណ៍បុរោហិត បានញុំាងព្រះហឫទ័យ របស់ព្រះបាទ​មហាវិជិតរាជ ដែលកំពុងបូជាមហាយ័ញ្ញ ឲ្យឃើញតាម ឲ្យកាន់យកតាម ឲ្យ​​អាច​ហ៊ាន ឲ្យរីករាយ ដោយអាការទាំង ១៦ នេះឯង។</p>
        <p><a class='ref km' id='km២៩' href='#km២៩'>២៩</a>ម្នាលព្រាហ្មណ៍ ក្នុងយ័ញ្ញនោះឯង មនុស្សទាំងឡាយ ក៏ខាន​សម្លាប់​គោ ខានសម្លាប់ពពែ និងកែះ ខានសម្លាប់មាន់ ជ្រូក ពួកសត្វផ្សេងៗ ក៏មិនបានដល់នូវសេចក្តីវិនាស ខានកាប់ដើមឈើ មកធ្វើជាគោល (សម្រាប់​ចារឹកឈ្មោះ) ខានច្រូតស្បូវភ្លាំង ដើម្បីឲ្យលំបាក (ដល់ជនឯទៀត)។ ចំណែក​ខាង​ពួកជនណា ដែលជាខ្ញុំកំដរក្តី ជាអ្នកបម្រើក្តី ជាអ្នកធ្វើការងារក្តី ជនទាំង​នោះ ព្រះរាជាក៏មិនបានគម្រាមដោយអាជ្ញា មិនបានគម្រាមឲ្យភ័យ មិនមាន​មុខ​ជោកដោយទឹកភ្នែក ស្រែកទ្រហ៊ោយំធ្វើការងារឡើយ ។ ដោយពិតនោះថា ពួកជនណា ចង់ធ្វើការងារ ពួកជននោះក៏ធ្វើទៅ ពួកជនណាមិនចង់ធ្វើ​ការងារ ពួកជននោះ ក៏ខានធ្វើទៅ ។ ពួកជនចង់ធ្វើការណា ក៏ធ្វើការនោះទៅ មិនចង់​ធ្វើ​ការ​ណា ក៏ខានធ្វើការនោះទៅ ។ ឯយញ្ញពិធីនោះ ក៏សម្រេចដោយទឹក​ដោះថ្លា ប្រេង ទឹកដោះខាប់ ទឹកដោះជូរ ទឹកឃ្មុំ និងទឹកអំពៅប៉ុណ្ណោះឯង ។</p>
        <p><a class='ref km' id='km៣០' href='#km៣០'>៣០</a>ម្នាលព្រាហ្មណ៍ កាលនោះ ពួកក្សត្រិយ៍អ្នកនៅក្នុងនិគម និងជន​បទ ដែលនៅក្នុងព្រះរាជអំណាច ។ ពួកអមាត្យ រាជបរិសទ្យ ជាអ្នកនិគម និង​អ្នក​ជនបទ ។ ពួកព្រាហ្មណមហាសាល ជាអ្នកនិគម និងអ្នកជនបទ ពួក​គហបតី អ្នកសន្សំទ្រព្យ ជាអ្នកនិគម និងអ្នកជនបទ ក៏នាំគ្នាយកទ្រព្យ​សម្បត្តិ​ជាច្រើន ចូលទៅគាល់ព្រះបាទមហាវិជិតរាជ ហើយក្រាបទូលយ៉ាងនេះថា បពិត្រព្រះសម្មតិទេព ទ្រព្យសម្បត្តិច្រើនទាំងនេះ ជារបស់មហាបពិត្រ យើង​ខ្ញុំព្រះអង្គនាំមកថ្វាយ ចំពោះមហាបពិត្រ សូមមហាបពិត្រ ទ្រង់ទទួលនូវទ្រព្យ​សម្បត្តិនោះចុះ ។ ព្រះបាទមហាវិជិតរាជ ត្រាស់តបថា ណ្ហើយអ្នកទាំងឡាយ ទ្រព្យសម្បត្តិនៃខ្ញុំនេះឯង ដែលសម្រេចហើយ ដោយពលិកម្មប្រកបដោយធម៌​ច្រើន​ណាស់​ហើយ ទ្រព្យទាំងនោះ ត្រូវបានទៅអ្នកទាំងឡាយវិញចុះ មួយ​ទៀត ចូរអ្នកទាំងឡាយ យកទ្រព្យរបស់ខ្ញុំឯង ថែមទៅទៀតខ្លះចុះ ។ ពួកជន​ទាំងនោះ កាលបើព្រះរាជាទ្រង់ប្រកែកហើយ ក៏ចៀសចេញទៅក្នុងទីដ៏សមគួរ ហើយក៏គិតព្រមគ្នាយ៉ាងនេះថា បើពួកយើងយកទ្រព្យសម្បត្តិទាំងនេះ ទៅ​កាន់​ផ្ទះខ្លួនវិញ ដោយហេតុណា ហេតុនោះ ឈ្មោះថា មិនសមគួរដល់ពួក​យើងឡើយ ដ្បិតព្រះបាទមហាវិជិតរាជ កំពុងបូជាមហាយ័ញ្ញ បើដូច្នោះ ពួក​យើងចូរនាំគ្នាបូជាតាមព្រះអង្គទៅចុះ ។</p>
        <p><a class='ref km' id='km៣១' href='#km៣១'>៣១</a>ម្នាលព្រាហ្មណ៍ កាលនោះ ពួកក្សត្រិយ៍ អ្នកនៅក្នុងនិគម និង​នៅ​ក្នុង​ជនបទ ដែលនៅក្នុងព្រះរាជអំណាច នាំគ្នាផ្តើមធ្វើទានក្នុង​ទិសខាងកើត​នៃរោងយ័ញ្ញ ។ ពួកអមាត្យរាជបរិសទ្យ អ្នកនិគម និងអ្នកជនបទ ក៏នាំគ្នា​ផ្តើម​ធ្វើទាន ក្នុងទិសខាងត្បូងនៃរោងយ័ញ្ញ ។ ពួកព្រាហ្មណមហាសាល ជាអ្ន​ក​និគម និងអ្នកជនបទ ក៏នាំគ្នាផ្តើមធ្វើទាន ក្នុងទិសខាងលិចនៃរោងយ័ញ្ញ ។ ពួក​គហបតី​អ្នកសន្សំទ្រព្យ ជាអ្នកនិគម និងអ្នកជនបទ ក៏នាំគ្នាផ្តើមធ្វើទាន ក្នុង​ទិស​ខាងជើងនៃរោងយ័ញ្ញ ។ ម្នាលព្រាហ្មណ៍ ក្នុងទីយញ្ញពិធីទាំងនោះ មនុស្ស​ទាំងឡាយ មិនបានសម្លាប់គោ មិនបានសម្លាប់ពពែ និងកែះ មិនបានសម្លាប់​មាន់ និងជ្រូក ពួកសត្វផ្សេងៗ ក៏មិនដល់នូវសេចក្តីវិនាសឡើយ មិនបានកាប់​ដើម​ឈើ​មកធ្វើជាគោល (សម្រាប់ចារឹកឈ្មោះ) ខានច្រូតស្បូវភ្លាំង ដើម្បីឲ្យ​លំបាក (ដល់ជនឯទៀត) ។ ចំណែកខាងពួកមនុស្សណា ជាខ្ញុំកំដរក្តី ជាអ្នក​បម្រើក្តី ជាអ្នកធ្វើការងារក្តី ជនទាំងនោះ មិនបានត្រូវគម្រាមដោយអាជ្ញា មិន​បាន​ត្រូវគម្រាមឲ្យភ័យ មិនមានមុខជោកដោយទឹកភ្នែក ស្រែកទ្រហ៊ោយំ​ធ្វើ​ការ​ងារឡើយ ។ ដោយសេចក្តីពិតនោះថា ពួកជនណា ចង់ធ្វើការងារ ពួកជន​នោះ ក៏ធ្វើទៅ ពួកជនណា មិនចង់ធ្វើការងារ ពួកជននោះ ក៏ខានធ្វើទៅ ពួក​ជន​ចង់ធ្វើការងារណា ក៏ធ្វើការងារនោះទៅ មិនចង់ធ្វើការងារណា ក៏ខាន​ធ្វើ​ការ​ងារនោះទៅ ។ ឯយញ្ញពិធីនោះ ក៏សម្រេចដោយទឹកដោះថ្លា ប្រេង ទឹក​ដោះ​​ខាប់ ទឹកដោះជូរ ទឹកឃ្មុំ និងទឹកអំពៅប៉ុណ្ណោះឯង ។ ម្នាលព្រាហ្មណ៍ ជនទាំ​ង ៤ ពួក មានគំនិតយល់ត្រូវគ្នា ១ ព្រះបាទមហាវិជិតរាជ ប្រកបដោយអង្គ៨ ប្រការ ១ ព្រាហ្មណបុរោហិត ប្រកបដោយអង្គ ៤ ប្រការ ១ រួមជាយញ្ញវិធី ៣ យ៉ាង នេះហៅថាយញ្ញសម្បទា​ ៣ យ៉ាង មានបរិក្ខារ ១៦ ដោយប្រការ​ដូច្នេះ​ឯង ។</p>
        <p><a class='ref km' id='km៣២' href='#km៣២'>៣២</a>កាលបើព្រះសាស្តា ទ្រង់មានព្រះពុទ្ធតម្រាស់យ៉ាងនេះហើយ ពួក​ព្រាហ្មណ៍ទាំងនោះ មានសម្លេងបន្លឺគឹកកង មានសំឡេងហ៊ោ សំឡេងស្រែកថា អើហ្ន៎ យ័ញ្ញយញ្ញសម្បទាហ្ន៎ ។ ឯកូដទន្តព្រាហ្មណ៍ ក៏អង្គុយនៅស្ងៀម ។ លំដាប់​នោះ ព្រាហ្មណ៍ទាំងនោះ បានពោលពាក្យនេះ នឹងកូដទន្តព្រាហ្មណ៍ថា ព្រោះហេតុអ្វី បានជាលោកកូដទន្តៈ មិនត្រេកអរ រីករាយនឹងសុភាសិត​របស់​ព្រះសមណគោតម ដោយពាក្យជាសុភាសិតសោះ ។ កូដទន្តព្រាហ្មណ៍ឆ្លើយ​ថា នែអ្នកទាំងឡាយដ៏ចម្រើន ខ្ញុំមិនមែនជាមិនត្រេកអរ រីករាយ នឹងសុភាសិត​របស់ព្រះសមណគោតម ដោយពាក្យជាសុភាសិតទេ បើបុគ្គលណាមិន​ត្រេក​អរ រីករាយ នឹងសុភាសិតរបស់ព្រះសមណគោតម ដោយពាក្យជាសុភាសិតទេ ក្បាលរបស់បុគ្គលនោះ នឹងបែកមិនខាន ម្នាលអ្នកទាំងឡាយដ៏ចម្រើន មួយ​ទៀត ខ្ញុំនៅមានសេចក្តីត្រិះរិះយ៉ាងនេះថា ព្រះសមណគោតម មានព្រះពុទ្ធ​តម្រាស់យ៉ាងនេះថា តថាគត បានឮមកយ៉ាងនេះ ឬថាហេតុនោះ គួរនឹងទៅ​ជាយ៉ាងនេះ មួយយ៉ាងទៀត ព្រះសមណគោតម មានព្រះពុទ្ធតម្រាស់ថា រឿង​យ៉ាងនេះ បានមានហើយ ក្នុងកាលនោះ រឿងនេះបានមានហើយ ក្នុងកាល​នោះឯង ម្នាលអ្នកទាំងឡាយដ៏ចម្រើន ខ្ញុំមានសេចក្តីត្រិះរិះយ៉ាងនេះថា ក្នុង​សម័យ​នោះ ព្រះសមណគោតម ជាព្រះបាទមហាវិជិតរាជ ជាម្ចាស់យ័ញ្ញ​ដោយ​ពិត ឯបុរោហិត គ្រាន់តែជាអ្នកណែនាំឲ្យបូជាយ័ញ្ញរបស់ព្រះអង្គ ។ កូដ-ទន្តព្រាហ្មណ៍ ទូលសួរថា ចុះព្រះគោតមដ៏ចម្រើន ទ្រង់ជ្រាបថា បុគ្គល​បូជា​ឯងក្តី ឲ្យគេបូជាក្តី នូវយ័ញ្ញមានសភាពយ៉ាងនេះ លុះទំលាយរាងកាយ បន្ទាប់​អំពីសេចក្តីស្លាប់ នឹងបានចូលទៅកាន់លោក គឺមនុស្ស សុគតិ និងឋានសួគ៌​ដូច្នេះ​ដែរឬ ។ ព្រះអង្គ ទ្រង់ត្រាស់ថា ម្នាលព្រាហ្មណ៍ តថាគតដឹងច្បាស់ថា បុគ្គល​បូជាឯងក្តី ឲ្យគេបូជាក្តី នូវយ័ញ្ញមានសភាពយ៉ាងនេះ លុះទំលាយ​រាង​កាយ បន្ទាប់អំពីសេចក្តីស្លាប់ នឹងបានចូលទៅកាន់លោក គឺមនុស្ស សុគតិ និងឋាន​សួគ៌ ម្នាលព្រាហ្មណ៍ សម័យនោះ តថាគតជាព្រាហ្មណបុរោហិតជា​​​​​​​​​​​អ្នក​​​​ណែនាំឲ្យបូជាយ័ញ្ញ របស់ព្រះបាទមហាវិជិតរាជនោះ ។</p>
        <p><a class='ref km' id='km៣៣' href='#km៣៣'>៣៣</a>កូដទន្តព្រាហ្មណ៍ក្រាបបង្គំទូលថា បពិត្រព្រះគោតមដ៏ចម្រើន យ័ញ្ញ​ឯទៀត មានសេចក្តីត្រូវការដោយវត្ថុតិច មានគ្រឿងប្រុងប្រៀបតិច តែ​​​មាន​ផលច្រើន មានអានិសង្សច្រើន ជាងយញ្ញសម្បទា៣ប្រការ ដែលមាន​បរិក្ខារ ១៦ នេះ មានដែរឬទេ ។ ព្រះអង្គត្រាស់ថា ម្នាលព្រាហ្មណ៍ យ័ញ្ញ​ឯ​ទៀត មានសេចក្តីត្រូវការដោយវត្ថុតិច មានគ្រឿងប្រុងប្រៀបតិច តែមានផល​ច្រើន មានអានិសង្សច្រើន ជាងយញ្ញសម្បទា ៣ ប្រការ ដែលមានបរិក្ខារ ១៦នេះមានដែរ ។ កូដទន្តព្រាហ្មណ៍ ក្រាបបង្គំទូលថា បពិត្រព្រះគោតមដ៏ចម្រើន ចុះ​យ័ញ្ញ ដែលមានសេចក្តីត្រូវការដោយវត្ថុតិច មានគ្រឿងប្រុងប្រៀបតិច តែ​មាន​ផលច្រើន មានអានិសង្សច្រើន ជាងយញ្ញសម្បទា ៣ ប្រការ ដែលមាន​បរិក្ខារ ១៦ នោះ តើដូចម្តេច ។ ព្រះអង្គត្រាស់ថា ម្នាលព្រាហ្មណ៍ និច្ចភត្តទាន គឺយ័ញ្ញ ដែលប្រព្រឹត្តទៅតាមលំដាប់ត្រកូលណា ដែលបុគ្គលឲ្យចំពោះពួក​បព្វជិត អ្នកមានសីល ម្នាលព្រាហ្មណ៍ យ័ញ្ញនេះឯងហើយ ដែលមានសេចក្តី​ត្រូវការដោយវត្ថុតិច មានគ្រឿងប្រុងប្រៀបតិច តែមានផលច្រើន មាន​អានិសង្ស​​ច្រើន ជាងយញ្ញសម្បទា ៣ ប្រការ ដែលមានបរិក្ខារ ១៦ នេះ ។ កូដ-ទន្តព្រាហ្មណ៍ ក្រាបបង្គំទូលសួរថា បពិត្រព្រះគោតមដ៏ចម្រើន អ្វីជាហេតុ អ្វីជាបច្ច័យ ដែលធ្វើឲ្យនិច្ចភត្តទាន គឺយ័ញ្ញ ដែលប្រព្រឹត្តទៅតាមលំដាប់​ត្រកូល មានសេចក្តីត្រូវការដោយវត្ថុតិច មានគ្រឿងប្រុងប្រៀបតិច តែមាន​ផល​ច្រើន មានអានិសង្សច្រើន ជាងយញ្ញសម្បទា៣ប្រការ ដែលមានបរិក្ខារ ១៦ នេះ ។ ព្រះអង្គ ទ្រង់ត្រាស់ថា ម្នាលព្រាហ្មណ៍ ពួកអរហន្ត ឬពួកអ្នកដែល​បាន​សម្រេចនូវអរហត្តមគ្គ មិនបានចូលទៅរកយ័ញ្ញពិធី មានសភាពយ៉ាងនេះ​ទេ ដំណើរនោះ ព្រោះហេតុអ្វី ម្នាលព្រាហ្មណ៍ ព្រោះការប្រហារដោយដំបងក្តី ការចាប់ត្រង់បំពង់កក្តី រមែងមានប្រាកដតែក្នុងយញ្ញវិធីនុ៎ះ ព្រោះហេតុដូច្នោះ ពួក ​ព្រះអរហន្ត ឬពួកអ្នកដែល​​​​​បានសម្រេចនូវអរហត្តមគ្គ មិនចូលទៅរក​យញ្ញ​ពិធី មានសភាពយ៉ាងនេះ ម្នាលព្រាហ្មណ៍ និច្ចភត្តទាន គឺយ័ញ្ញ ដែលប្រព្រឹត្ត​ទៅ​តាម​លំដាប់ត្រកូលណា ដែលគេឲ្យចំពោះពួកបព្វជិត អ្នកមានសីល ម្នាល​ព្រាហ្មណ៍ ពួកអរហន្ត ឬពួកលោកដែលបានសម្រេចនូវអរហត្តមគ្គ រមែងចូល​ទៅ​រក​យ័ញ្ញមានសភាពយ៉ាងនេះ ដំណើរនោះ ព្រោះអ្វី ម្នាលព្រាហ្មណ៍ ព្រោះហេតុថា ការប្រហារដោយដំបងក្តី ការចាប់ត្រង់បំពង់កក្តី រមែងមិន​ប្រាកដ ក្នុងយញ្ញវិធីនុ៎ះទេ ហេតុដូច្នោះ បានជាពួកអរហន្ត ឬពួកអ្នកដែលបាន​សម្រេចអរហត្តមគ្គ រមែងចូលទៅរកយញ្ញពិធី មានសភាពយ៉ាងនេះ ម្នាល​ព្រាហ្មណ៍ នេះជាហេតុ នេះជាបច្ច័យ ដែលធ្វើឲ្យនិច្ចភត្តទាន គឺយ័ញ្ញ ដែល​ប្រព្រឹត្ត​ទៅតាមលំដាប់ត្រកូល មានសេចក្តីត្រូវការដោយវត្ថុតិច មានគ្រឿង​ប្រុងប្រៀបតិច តែមានផលច្រើន មានអានិសង្សច្រើន ជាងយញ្ញសម្បទា ៣ ប្រការ ដែលមានបរិក្ខារ ១៦ នេះឯង ។</p>
        <p><a class='ref km' id='km៣៤' href='#km៣៤'>៣៤</a>កូដទន្តព្រាហ្មណ៍ក្រាបបង្គំទូលសួរថា បពិត្រព្រះគោតមដ៏ចម្រើន យ័ញ្ញឯទៀត ដែលមានសេចក្តីត្រូវការដោយវត្ថុតិច មានគ្រឿងប្រុងប្រៀបតិច តែ​មានផលច្រើន មានអានិសង្សច្រើន ជាងយញ្ញសម្បទា ៣ ប្រការ ដែលមាន​បរិក្ខារ ១៦ នេះផង ជាងនិច្ចភត្តទាន គឺយ័ញ្ញដែលប្រព្រឹត្តទៅតាមលំដាប់​ត្រកូល​​​​​​នេះផង មានដែរឬ ។ ព្រះអង្គទ្រង់ត្រាស់ថា ម្នាលព្រាហ្មណ៍ យ័ញ្ញឯ​ទៀត មានអានិសង្សច្រើនជាងយញ្ញសម្បទា ៣ ប្រការនេះផង មានដែរ ។បេ។ កូដ​ទន្តព្រាហ្មណ៍ ក្រាបបង្គំទូលសួរថា បពិត្រព្រះគោតមដ៏ចម្រើន ចុះយ័ញ្ញ​ឯទៀត មានអានិសង្សច្រើនជាងយញ្ញសម្បទា ៣ ប្រការនេះផង តើដូចម្តេច ។ ព្រះអង្គទ្រង់ត្រាស់ថា ម្នាលព្រាហ្មណ៍ បុគ្គលណា បានធ្វើវិហារចំពោះសង្ឃ ដែលមកអំពីទិសទាំង ៤ ម្នាលព្រាហ្មណ៍ យ័ញ្ញនេះឯង ដែលមានសេចក្តី​ត្រូវ​ការ​ដោយវត្ថុតិច មានគ្រឿងប្រុងប្រៀបតិច តែមានផលច្រើន និងមាន​អានិសង្ស​​ច្រើន ជាងយញ្ញសម្បទា៣ប្រការ ដែលមានបរិក្ខារ ១៦ នេះផង ជាង​និច្ចភត្តទាន គឺយ័ញ្ញដែលប្រព្រឹត្តទៅតាមលំដាប់ត្រកូលនេះផង ។</p>
        <p><a class='ref km' id='km៣៥' href='#km៣៥'>៣៥</a>កូដទន្តព្រាហ្មណ៍ ក្រាបបង្គំទូលថា បពិត្រព្រះគោតមដ៏ចម្រើន យ័ញ្ញឯទៀត ។បេ។ មានអានិសង្សច្រើន ជាងយញ្ញសម្បទា ៣ ប្រការនេះផង មានដែរឬ ។ ព្រះអង្គទ្រង់ត្រាស់ថា ម្នាលព្រាហ្មណ៍ យ័ញ្ញឯទៀត មានដែរ ។បេ។ កូដទន្តព្រាហ្មណ៍ ក្រាបបង្គំទូលសួរថា បពិត្រព្រះគោតមដ៏ចម្រើន ចុះយ័ញ្ញ​ឯទៀតនោះ តើដូចម្តេច ។បេ។ ព្រះអង្គទ្រង់ត្រាស់ថា ម្នាលព្រាហ្មណ៍ បុគ្គល​ណា មានចិត្តជ្រះថ្លា ដល់នូវព្រះពុទ្ធជាសរណៈ ដល់នូវព្រះធម៌ជា​ សរណៈ ដល់នូវ​ព្រះសង្ឃជាសរណៈ ម្នាលព្រាហ្មណ៍ យ័ញ្ញនេះឯង ដែល​មានសេចក្តី​ត្រូវ​ការដោយវត្ថុតិច មានគ្រឿងប្រុងប្រៀបតិច តែមានផលច្រើន មានអានិសង្ស​​ច្រើន ជាងយញ្ញសម្បទា ៣ ប្រការ ដែលមានបរិក្ខារ ១៦ នេះ​ផង ជាង​​និច្ចភត្ត​ទាន គឺយ័ញ្ញដែលប្រព្រឹត្តទៅតាមលំដាប់ត្រកូលនេះផង ជាង​វិហារ​​ទាន​នេះ​ផង ។</p>
        <p><a class='ref km' id='km៣៦' href='#km៣៦'>៣៦</a>កូដទន្តព្រាហ្មណ៍ ក្រាបបង្គំទូលសួរថា បពិត្រព្រះគោតមដ៏ចម្រើន យ័ញ្ញឯទៀត មានសេចក្តីត្រូវការដោយវត្ថុតិច មានគ្រឿងប្រុងប្រៀបតិច តែ​មាន​​ផលច្រើន មានអានិសង្សច្រើន ជាងយញ្ញសម្បទា ៣ ប្រការ ដែល​មាន​បរិក្ខារ ១៦ នេះផង ជាងនិច្ចភត្តទាន គឺយ័ញ្ញដែលប្រព្រឹត្ត​ទៅតាមលំដាប់​ត្រកូល​​​នេះផង ។បេ។ មានដែរឬ ។ ព្រះអង្គទ្រង់ត្រាស់ថា ម្នាលព្រាហ្មណ៍ យ័ញ្ញ​​ឯទៀត មានអានិសង្សច្រើនជាងយញ្ញសម្បទា ៣ ប្រការនេះផង មានដែរ ។បេ។ កូដទន្តព្រាហ្មណ៍ ក្រាបបង្គំទូលសួរថា បពិត្រព្រះគោត​មដ៏​ចម្រើន យ័ញ្ញ​​​​ឯទៀត មានអានិសង្សច្រើន ជាងយញ្ញសម្បទា ៣ ប្រការនេះផង តើដូច​ម្តេច ។បេ។ ព្រះអង្គទ្រង់ត្រាស់ថា ម្នាលព្រាហ្មណ៍ បុគ្គលណា មានចិត្ត​ជ្រះថ្លា បាន​​សមាទាននូវសិក្ខាបទទាំងឡាយ គឺចេតនាធម៌ ជាហេតុវៀរ​ចាកបា​ណា​​តិ-​​​​​​​បា​​​ត ១ វៀរចាកអទិន្នាទាន ១ វៀរចាកកាមេសុមិច្ឆាចារ ១ វៀរចាក​មុសាវាទ ១ វៀរ​ចាក​សុរាមេរយមជ្ជប្បមាទដ្ឋាន ១ ម្នាលព្រាហ្មណ៍ យ័ញ្ញនេះ​ឯង ដែល​មាន​​សេចក្តី​ត្រូវការដោយវត្ថុតិច មានគ្រឿងប្រុងប្រៀបតិច តែមា​ន​ផល​ច្រើន មានអានិសង្សច្រើន ជាងយញ្ញសម្បទា ៣ ប្រការ ដែលមានបរិក្ខារ ១៦ នេះ​ផង ជាងនិច្ចភត្តទាន គឺយ័ញ្ញដែលប្រព្រឹត្តទៅតាម​លំដាប់នៃ​ត្រកូល​នេះផង ។បេ។</p>
        <p><a class='ref km' id='km៣៧' href='#km៣៧'>៣៧</a>កូដទន្តព្រាហ្មណ៍ ក្រាបបង្គំទូលសួរថា បពិត្រព្រះគោតម​ដ៏ចម្រើន ចុះយ័ញ្ញឯទៀត មានអានិសង្សច្រើន ជាងយញ្ញសម្បទា ៣ ប្រការ ដែល​មាន​បរិក្ខារ ១៦ នេះផង ជាងនិច្ចភត្តទាន គឺយ័ញ្ញដែលប្រព្រឹត្តទៅ​តាម​លំដាប់​​នៃ​ត្រកូលនេះផង មានដែរឬ ។បេ។ ព្រះអង្គទ្រង់ត្រាស់ថា ម្នាល​ព្រាហ្មណ៍ យ័ញ្ញ​ឯ​ទៀត មានសេចក្តីត្រូវការដោយវត្ថុតិច មានគ្រឿង​ប្រុង​ប្រៀបតិច តែមាន​ផល​ច្រើន មានអានិសង្សច្រើន ជាងយញ្ញសម្ប​ទា​ ៣​ ប្រការ ដែលមាន​បរិក្ខារ ១៦ នេះផង ជាងនិច្ចភត្តទាន គឺយ័ញ្ញដែលប្រព្រឹត្តទៅ​តាម​លំដាប់​ត្រកូល​នេះ​ផង ជាងវិហារទាននេះផង ជាងសរណគមន៍ទាំងនេះផង ជាងសិក្ខាបទទាំង​នេះផង មានដែរ ។ កូដទន្តព្រាហ្មណ៍ ក្រាបបង្គំទូលសួរថា បពិត្រព្រះគោតម​ដ៏ចម្រើន ចុះយ័ញ្ញឯទៀត មានសេចក្តីត្រូវការដោយវត្ថុតិច មានគ្រឿង​ប្រុង​ប្រៀប​តិច តែមានផលច្រើន មានអានិសង្សច្រើន ជាងយញ្ញ​-សម្បទា៣ប្រការ​នេះផង ។បេ។ នោះ តើដូចម្តេច ។ ព្រះអង្គទ្រង់ត្រាស់ថា ម្នាលព្រាហ្មណ៍ ព្រះតថាគត ជាអរហន្តសម្មាសម្ពុទ្ធ កើតឡើងក្នុងលោកនេះ ។បេ។ (បណ្ឌិត​គប្បីសំដែងពាក្យទាំងអស់ឲ្យពិស្តារ ដូចក្នុងសាមញ្ញផល​សូត្រ​ផង​ចុះ) ។បេ។ ម្នាលព្រាហ្មណ៍ ភិក្ខុជាអ្នកបរិបូណ៌ដោយសីលយ៉ាងនេះឯង ។ ភិក្ខុនោះឯង រមែងចូលដល់បឋមជ្ឈាន សម្រាន្តឥរិយាបទនៅ ។ ម្នាល​ព្រាហ្ម​ណ៍ យ័ញ្ញនេះ​ឯង មានសេចក្តីត្រូវការដោយវត្ថុតិច មានគ្រឿង​ប្រុង​ប្រៀបតិច តែមាន​ផល​ច្រើន មានអានិសង្សច្រើន ជាងយ័ញ្ញទាំងឡាយអំពីមុនៗ ។ ភិក្ខុ​នោះ រមែង​​​​ចូល​ដល់ទុតិយជ្ឈាន ។ តតិយជ្ឈាន ។ ចតុត្ថជ្ឈាន សម្រាន្ត​ឥរិយាបទ​​​នៅ ។ ម្នាល​ព្រាហ្មណ៍ យ័ញ្ញនេះឯង មានសេចក្តី​ត្រូវការ​ដោយ​វត្ថុតិច មានគ្រឿងប្រុង​ប្រៀបតិច តែមានផលច្រើន មានអានិសង្សច្រើន ជាងយ័ញ្ញ​ទាំងឡាយមុនៗ ។ ភិក្ខុនោះ រមែងតម្រង់ផ្ចង់បង្អោនចិត្ត ដើម្បី​ញាណ​ទស្សនៈ ហើយដឹងច្បាស់ថា ជាតិរបស់អញអស់ហើយ ព្រហ្មចរិយៈ​អញបានប្រព្រឹត្តគ្រប់គ្រាន់ហើយ សោឡសកិច្ច ក៏អញបានធ្វើស្រេចហើយ កិច្ចដទៃក្រៅពី​សោឡសកិច្ច​នេះ​ទៅ​ទៀត មិនមានឡើយ ។ ម្នាលព្រាហ្មណ៍ យ័ញ្ញ​នេះឯង មានសេចក្តីត្រូវការ​ដោយ​វត្ថុតិច មានគ្រឿងប្រុងប្រៀបតិច តែ​មានផលច្រើន មានអានិសង្សច្រើន ជាងយ័ញ្ញទាំងឡាយមុនៗ ម្នាល​ព្រាហ្មណ៍ មួយទៀត យញ្ញសម្បទា​ឯទៀត​លើស​លុបជាង ឬថ្លៃថ្លាជាង​យញ្ញ​សម្បទា​នេះ មិនមានឡើយ ។</p>
        <p><a class='ref km' id='km៣៨' href='#km៣៨'>៣៨</a>កាលបើព្រះសម្មាសម្ពុទ្ធ ទ្រង់ត្រាស់យ៉ាងនេះហើយ កូដទន្ត-​ព្រាហ្មណ៍ ក៏ក្រាបបង្គំទូលព្រះមានព្រះភាគយ៉ាងនេះថា បពិត្រព្រះគោតម​ដ៏ចម្រើន ពីរោះណាស់ បពិត្រព្រះគោតមដ៏ចម្រើន ពីរោះណាស់ បពិត្រ​ព្រះគោតម​​ដ៏ចម្រើន ធម៌ដែលព្រះគោតមដ៏ចម្រើន ទ្រង់សំដែងហើយ ដោយ​អនេកបរិយាយ​នេះឯង ប្រៀបដូចជាគេបើករបស់ដែលផ្កាប់ឲ្យផ្ងារឡើង ឬដូច​ជា​គេបើកបង្ហាញរបស់ដែលកំបាំង ឬដូចជាបុគ្គលប្រាប់ផ្លូវ ដល់អ្នកវង្វេងផ្លូវ ពុំនោះសោត ដូចជាគេទ្រោលប្រទីប ក្នុងទីងងឹត ដោយគិតថា មនុស្សដែល​មាន​ភ្នែក នឹងមើលឃើញរូបបាន ខ្ញុំព្រះអង្គនេះ សូមដល់នូវព្រះគោតម​ដ៏​ចម្រើន​​ផង នូវព្រះធម៌ផង នូវព្រះភិក្ខុសង្ឃផង ជាសរណៈ សូមព្រះគោតម​ដ៏ចម្រើន ចាំទុកនូវខ្ញុំព្រះអង្គថា ជាឧបាសក អ្នកដល់នូវរតនត្រ័យ ជាសរណៈ ស្មើដោយ​ជីវិត តាំងអំពីថ្ងៃនេះជាដើមទៅ បពិត្រព្រះគោតមដ៏ចម្រើន ខ្ញុំ ព្រះ​អង្គ​នេះ នឹងដោះលែងគោឈ្មោល ៧០០ កូនគោឈ្មោល ៧០០ កូនគោញី ៧០០ ពពែ ៧០០ កែះ ៧០០ ខ្ញុំព្រះអង្គនឹងឲ្យជីវិត ចូរឲ្យសត្វទាំងនេះ ទំពាស៊ី​នូវស្មៅ​​ស្រស់​​ផង ចូរផឹកនូវទឹកត្រជាក់ផង ចូរឲ្យខ្យល់ត្រជាក់ បក់មកត្រូវសត្វ​ទាំង​នោះ​ចុះ ។</p>
        <p><a class='ref km' id='km៣៩' href='#km៣៩'>៣៩</a>លំដាប់នោះ ព្រះមានព្រះភាគ ទ្រង់សំដែង នូវអនុបុព្វីកថា ចំពោះ​កូដទន្តព្រាហ្មណ៍ អនុបុព្វីកថានោះដូចម្តេច គឺព្រះអង្គទ្រង់ប្រកាសទានកថា សីលកថា សគ្គកថា ប្រកាសទោសរបស់កាមដ៏ថោកទាប សៅហ្មង ប្រកាសនូវ​អានិសង្សក្នុងកិរិយាចេញចាកកាម ។ កាលណាព្រះមានព្រះភាគ បានជ្រាប​ថា កូដទន្តព្រាហ្មណ៍ មានចិត្តស្រួល មានចិត្តទន់ មានចិត្តប្រាសចាកនីវរណៈ មាន​ចិត្ត​អណ្តែតឡើង មានចិត្តជ្រះថ្លាហើយ កាលនោះ ព្រះអង្គក៏ទ្រង់សំដែង​ធម្មទេសនា ដែលព្រះពុទ្ធទាំងឡាយ ទ្រង់លើកឡើងសំដែង ដោយព្រះអង្គឯង គឺប្រកាសនូវទុក្ខសច្ច ១ សមុទយសច្ច ១ និរោធសច្ច ១ មគ្គសច្ច ១ ។ ធម្មតា សំពត់ដ៏ស្អាត ប្រាសចាកពណ៌ខ្មៅ គួរទទួលទឹកជ្រលក់ដោយល្អបាន យ៉ាង​ណា​មិញ ធម្មចក្ខុ គឺសោតាបត្តិមគ្គ ដ៏ប្រាសចាកធូលី ប្រាសចាកមន្ទិល ក៏កើត​ឡើង​ដល់កូដទន្តព្រាហ្មណ៍ លើអាសនៈនោះឯងថា ធម្មជាតឯណានីមួយ មាន​សេចក្តីកើតឡើងជាធម្មតា ធម្មជាតទាំងអស់នោះ មានសេចក្តីរលត់ទៅជា​ ធម្មតា យ៉ាងនោះឯង។ លំដាប់នោះ កូដទន្តព្រាហ្មណ៍ បានឃើញអរិយសច្ច​ធម៌ បានដល់អរិយសច្ចធម៌ បានដឹងច្បាស់អរិយសច្ចធម៌ បានជឿច្បាស់​អរិយ​សច្ច​-ធម៌ ឆ្លងផុតសេចក្តីសង្ស័យ ប្រាសចាកសេចក្តីងឿងឆ្ងល់ ដល់នូវភាវៈ ជាអ្នកក្លាហាន មិនបាច់អាងបុគ្គលដទៃ (ដឹកនាំ) ក្នុងសាសនារបស់ព្រះសាស្តា ទើបក្រាបបង្គំទូលព្រះមានព្រះភាគ យ៉ាងនេះថា សូមព្រះគោតមដ៏​ចម្រើន ព្រមទាំងភិក្ខុសង្ឃ ទទួលនូវភត្តរបស់ខ្ញុំព្រះអង្គ ដើម្បីឆាន់ក្នុងថ្ងៃស្អែក ។ ព្រះមានព្រះភាគ ទ្រង់ទទួលដោយតុណ្ហីភាព ។ កូដទន្តព្រាហ្មណ៍ បានដឹងថា ព្រះមានព្រះភាគ ទទួលនិមន្តហើយ ក៏ក្រោកចាកអាសនៈ ថ្វាយបង្គំ​ព្រះមាន-ព្រះភាគ ធ្វើប្រទក្សិណ ចៀសចេញទៅ ។</p>
        <p><a class='ref km' id='km៤០' href='#km៤០'>៤០</a>គ្រាកាលដែលកន្លងរាត្រីនោះទៅ កូដទន្តព្រាហ្មណ៍ ប្រើគេតាក់​តែង​នូវ​ខាទនីយៈ ភោជនីយាហារដ៏ថ្លៃថ្លា ក្នុងរោងយញ្ញពិធីរបស់ខ្លួន ហើយឲ្យ​ក្រាប​បង្គំទូលនូវភត្តកាល ចំពោះព្រះមានព្រះភាគថា បពិត្រព្រះគោតមដ៏​ចម្រើន កាលដល់ហើយ ភត្តក៏សម្រេចហើយ ។ គ្រានោះ ព្រះមានព្រះភាគ ទ្រង់​ស្បង់ ទ្រង់បាត្រនិងចីវរ ក្នុងបុព្វណ្ហសម័យ ទ្រង់ពុទ្ធដំណើរទៅកាន់​រោង​យញ្ញពិធី របស់កូដទន្តព្រាហ្មណ៍ ព្រមដោយភិក្ខុសង្ឃ លុះចូលទៅដល់ហើយ ទ្រង់គង់​លើអាសនៈដែលគេក្រាលថ្វាយ ។ លំដាប់នោះ កូដទន្តព្រាហ្មណ៍ ក៏បានអង្គាសខាទនីយៈ ភោជនីយាហារដ៏ថ្លៃថ្លា ដោយដៃខ្លួនឯង ចំពោះ​ព្រះភិក្ខុ​សង្ឃ មានព្រះពុទ្ធជាប្រធាន ឲ្យឆ្អែតស្កប់ស្កល់ ត្រាតែឃាត់ ។ លុះ​កូដទន្ត​ព្រាហ្មណ៍ដឹងថា ព្រះមានព្រះភាគ សោយរួចហើយ លែងលូក​ព្រះហស្តក្នុងបាត្រទៀតហើយ ក៏កាន់យកអាសនៈមួយទាបជាង ហើយអង្គុយ​ក្នុងទីដ៏​សម គួរ ។ លុះកូដទន្តព្រាហ្មណ៍ អង្គុយក្នុងទីដ៏សមគួរស៊ប់ហើយ ព្រះមាន​​ព្រះភាគ ក៏ទ្រង់ពន្យល់ឲ្យឃើញតាម ឲ្យកាន់យកតាម ឲ្យអាចហ៊ាន ឲ្យ​រីករាយ ដោយ ធម្មីកថា ហើយទ្រង់ក្រោកចាកអាសនៈ ស្តេចចេញទៅ ។</p>
        <p>ចប់ កូដទន្តសូត្រ ទី ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>