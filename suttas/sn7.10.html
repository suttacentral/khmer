<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.10' lang='km'>
        <header>
            <ul>
            </ul>
            <h1>ពហុធិតិ​សូត្រ ទី ១០</h1>
        </header>
        <p><a class='ref km' id='km146' href='#km146'>១៤៦</a>សម័យ​មួយ ព្រះ​មាន​ព្រះ​ភាគ គង់​ក្នុង​ដង​ព្រៃ​មួយ ក្នុង​ដែន​កោសល។ ក៏​សម័យ​នោះ​ឯង ព្រាហ្មណ៍​ម្នាក់​ជា​ភារទ្វាជ​គោត្រ មាន​គោ​ចំនួន ១៤ បាត់​រក​មិន​ទាន់​ឃើញ។</p>
        <p><a class='ref km' id='km147' href='#km147'>១៤៧</a>គ្រានោះ ភារទ្វាជ​គោត្ត​ព្រាហ្មណ៍ ដើរ​រក​គោ​ទាំង​នោះ ក៏​ចូល​ទៅ​កាន់​ដង​ព្រៃ​នោះ លុះ​ចូល​ទៅ​ដល់​ហើយ បាន​ឃើញ​ព្រះ​មាន​ព្រះ​ភាគ គង់​ផ្គត់​ព្រះ​ភ្នែន តាំង​ព្រះ​កាយ​ត្រង់ តម្កល់​ព្រះ​ស្មារតី​ឆ្ពោះ​ទៅ​រក​ព្រះ​កម្មដ្ឋាន ក្នុង​ដង​ព្រៃ​នោះ លុះ​ឃើញ​ហើយ ក៏​ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ បាន​ពោល​នូវ​គាថា​ទាំងឡាយ​នេះ ក្នុង​សំណាក់​ព្រះ​មាន​ព្រះ​ភាគ​ថា</p>
        <p>គោ​ទាំង ១៤ ដែល​រក​មិន​ឃើញ​អស់ ៦ ថ្ងៃ​នឹង​ថ្ងៃ​នេះ​ហើយ របស់​សមណៈ​នេះ ប្រហែស​មិន​មាន​ទេ ព្រោះហេតុនោះ បាន​ជា​សមណៈ​នេះ នៅ​ជា​សុខ ល្ង​សូម្បី​មានតែ​ស្លឹក​មួយ ឬ​មាន​ស្លឹក​ពីរ​ដែល​ខូច​ក្នុង​ចម្ការ របស់​សមណៈ​នេះ ប្រហែស​មិន​មាន​ទេ ព្រោះហេតុនោះ បានជា​សមណៈ​នេះ នៅ​ជា​សុខ កណ្ដុរ​ទាំងឡាយ រាំរែក​ដោយ​ការ​លោត​លេង​ក្នុង​ជង្រុក​ទទេ របស់​សមណៈ​នេះ ប្រហែល​មិន​មាន​ទេ ព្រោះហេតុនោះ បាន​ជា​សមណៈ​នេះ នៅ​ជា​សុខ កម្រាល​ដែល​ក្រាល​ចោល​ប្រាំពីរ​ខែ សឹង​ដេរដាស​ដោយ​បាណកជាតិ​ទាំងឡាយ របស់​សមណៈ​នេះ ប្រហែល​មិន​មាន​ទេ ព្រោះហេតុនោះ បាន​ជា​សមណៈ​នេះ នៅ​ជា​សុខ កូន​ប្រុស កូន​ស្រី ដែល​ពោះម៉ាយ ឬ​មេម៉ាយ មាន​កូន​មួយ​ឬ​មាន​កូន​ពីរ របស់​សមណៈ​នេះ ប្រហែល​មិន​មាន​ទេ ព្រោះ​ហេតុ​នោះ បានជា​សមណៈ​នេះ​នៅ​ជា​សុខ ស្រមោច​ដែល​មាន​ខ្លួន​សៅហ្មង ដោយ​ប្រជ្រុយ យក​ជើង​បៀត​​​បៀន​នូវ​សេចក្ដី​លក់ របស់​សមណៈ​នេះ ប្រហែល​មិន​មាន​ទេ ព្រោះ​ហេតុ​នោះ បានជា​សមណៈ​នេះ នៅ​ជា​សុខ ម្ចាស់​បំណុល​របស់​សមណៈ​នេះ មក​ទារ​ថា អ្នក​ចូរ​ឲ្យ​មក ចូរ​ឲ្យ​មក ដូច្នេះ ក្នុង​បច្ចូស​សម័យ ប្រហែល​មិន​មាន​ទេ ព្រោះ​ហេតុ​នោះ បាន​ជា​សមណៈ​នេះ នៅ​ជា​សុខ។</p>
        <p><a class='ref km' id='km148' href='#km148'>១៤៨</a>ព្រះ​អង្គ​ត្រាស់​ថា ម្នាល​ព្រាហ្មណ៍ គោ ១៤ ដែល​រក​មិន​ឃើញ​អស់ ៦ ថ្ងៃ នឹង​ថ្ងៃ​នេះ​ហើយ របស់​តថាគត មិន​មាន​ឡើយ ម្នាល​ព្រាហ្មណ៍ ព្រោះ​ហេតុ​នោះ បានជា​តថាគត នៅ​ជា​សុខ ម្នាល​ព្រាហ្មណ៍ ល្ង​សូម្បី​មាន​តែ​ស្លឹក​មួយ ឬ​មាន​ស្លឹក​ពីរ ដែល​ខូច​ក្នុង​ចម្ការ របស់​តថាគត មិន​មាន​ឡើយ ម្នាល​ព្រាហ្មណ៍ ព្រោះ​ហេតុ​នោះ បានជា​តថាគត​នៅ​ជា​សុខ ម្នាល​ព្រាហ្មណ៍ កណ្ដុរ​ទាំងឡាយ រាំរែក​ដោយ​ការ​លោត​លេង ក្នុង​ជង្រុក​ទទេ របស់​តថាគត មិន​មាន​ឡើយ ម្នាល​ព្រាហ្មណ៍ ព្រោះ​ហេតុ​នោះ បាន​ជា​តថាគត​នៅ​ជា​សុខ ម្នាល​ព្រាហ្មណ៍ កម្រាល​ដែល​ក្រាល​ចោល ៧ ខែ សឹង​ដេរដាស​ដោយ​បាណកជាតិ​ទាំងឡាយ របស់​តថាគត មិន​មាន​ឡើយ ម្នាល​ព្រាហ្មណ៍ ព្រោះ​ហេតុ​នោះ បាន​ជា​តថាគត​នៅ​ជា​សុខ ម្នាល​ព្រាហ្មណ៍ កូន​ប្រុស កូន​ស្រី ដែល​ពោះម៉ាយ​ឬ​មេម៉ាយ មាន​កូន​មួយ​ឬ​មាន​កូន​ពីរ របស់​តថាគត មិន​មាន​ឡើយ ម្នាល​ព្រាហ្មណ៍ ព្រោះ​ហេតុ​នោះ បានជា​តថាគត នៅ​ជា​សុខ ម្នាល​ព្រាហ្មណ៍ ស្រមោច​ដែល​មាន​ខ្លួន​សៅហ្មង ដោយ​ប្រជ្រុយ យក​ជើង​បៀតបៀន​នូវ​សេចក្ដី​លក់ របស់​តថាគត មិន​មាន​ឡើយ ម្នាល​ព្រាហ្មណ៍ ព្រោះ​ហេតុ​នោះ បាន​ជា​តថាគត​នៅ​ជា​សុខ ម្នាល​ព្រាហ្មណ៍ ម្ចាស់​បំណុល​របស់​តថាគត មក​ទារ​ថា អ្នក​ចូរ​ឲ្យ​មក ចូរ​ឲ្យ​មក ដូច្នេះ ក្នុង​បច្ចូស​សម័យ ក៏​មិន​មាន​ឡើយ ម្នាល​ព្រាហ្មណ៍ ព្រោះ​ហេតុ​នោះ បានជា​តថាគត​នៅ​ជា​សុខ។</p>
        <p><a class='ref km' id='km149' href='#km149'>១៤៩</a>កាល​ព្រះ​មាន​ព្រះ​ភាគ ទ្រង់​បាន​ត្រាស់​យ៉ាង​នេះ​ ហើយ ភារទ្វាជ​​​​​គោត្ត​ព្រាហ្មណ៍ ក៏​បាន​ពោល​នូវ​ពាក្យ​នេះ នឹង​ព្រះ​មាន​ព្រះ​ភាគ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ធម៌​ដែល​ព្រះ​គោតម​ដ៏​ចម្រើន ទ្រង់​ប្រកាស​ដោយ​អនេក​បរិយាយ ដូចជា​បុគ្គល​ធ្វើ​របស់​ដែល​ផ្កាប់​ឲ្យ​ផ្ងារ​ឡើង ឬ​ដូច​ជា​បើក​បង្ហាញ​របស់​ដែល​បិទ​បាំង ឬ​ដូចជា​គេ​ប្រាប់​ផ្លូវ​ដល់​អ្នក​វង្វេង​ទិស ពុំនោះសោត ដូច​ជា​គេ​ទ្រោល​ប្រទីប​ក្នុង​ទី​ងងឹត​ដោយ​គិត​ថា ពួក​មនុស្ស​ដែល​មាន​ភ្នែក​នឹង​មើល​ឃើញ​រូប​ទាំងឡាយ​បាន ខ្ញុំ​ព្រះ​អង្គ​នេះ សូម​ដល់​នូវ​ព្រះ​គោតម​ដ៏​ចំរើន​ផង នូវ​ព្រះធម៌​ផង នូវ​ព្រះ​ភិក្ខុសង្ឃ​ផង ជា​ទី​ពឹង ខ្ញុំ​ព្រះ​អង្គ​សូម​បាន​នូវ​បព្វជ្ជា សូម​បាន​នូវ​ឧប​សម្បទា ក្នុង​សំណាក់​ព្រះ​គោតម​ដ៏​ចម្រើន។ ភារទ្វាជ​គោត្ត​ព្រាហ្មណ៍ ក៏​បាន​បព្វជ្ជា បាន​ឧប​សម្បទា ក្នុង​សំណាក់​ព្រះ​មាន​ព្រះ​ភាគ។ លុះ​ភារទ្វាជៈ​មាន​អាយុ បាន​ឧប​សម្បទា មិន​យូរ​ប៉ុន្មាន ក៏​គេច​ចេញ​ទៅ​តែ​ម្នាក់ឯង មិន​មាន​សេចក្ដី​ប្រមាទ មានតែ​ព្យាយាម​ជា​គ្រឿង​ដុត​នូវ​កិលេស មាន​ខ្លួន​បញ្ជូន​ទៅ​កាន់​ព្រះនិព្វាន កុលបុត្ត​ទាំងឡាយចេញ​ចាក​ផ្ទះ ចូល​ទៅ​កាន់​ផ្នួស​ដោយ​ប្រពៃ ដើម្បី​អនុត្តរ​ធម៌​ណា ភារទ្វាជៈ មិន​យូរ​ប៉ុន្មាន ក៏​បាន​ធ្វើ​ឲ្យ​ជាក់ច្បាស់ បាន​សម្រេច​ដោយ​បញ្ញា​ដ៏​ឧត្ដម​ដោយ​ខ្លួនឯង ក្នុង​បច្ចុប្បន្ន នូវ​អនុត្តរ​ធម៌​នោះ ដែល​ជា​ទីបំផុត​នៃ​ព្រហ្មចរិយៈ ហើយ​ដឹង​ច្បាស់​ថា ជាតិ​អស់​ហើយ មគ្គ​ព្រហ្មចរិយៈ អាត្មា​អញ បាន​នៅ​រួច​ហើយ កិច្ច​ដែល​គួរ​ធ្វើ អាត្មា​អញក៏​បាន​ធ្វើ​រួច​ហើយ កិច្ច​ឯទៀត​ក្រៅ​ពី​នេះ មិន​មាន​ឡើយ បណ្ដា​ព្រះ​អរហន្ត​ទាំងឡាយ ភារទ្វាជៈ​មាន​អាយុ ក៏​បានជា​ព្រះ​អរហន្ត​មួយ​ដែរ។</p>
        <p>ចប់ អរហន្ត​វគ្គ ទី ១។</p>
        <p>បញ្ជី​រឿង​នៃ​អរហន្ត​វគ្គ​នោះ គឺ</p>
        <p>ធនញ្ជានី​សូត្រ ១ អក្កោស​សូត្រ ១ អសុរិន្ទ​សូត្រ ១ ពិលង្គិក​សូត្រ ១ អហឹសក​សូត្រ ១ ជដា​សូត្រ ១ សុទិ្ធក​សូត្រ ១ អគ្គិក​សូត្រ ១ សុន្ទរិក​សូត្រ ១ ពហុធិតិ​សូត្រ ១ ត្រូវជា ១០ សូត្រ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>