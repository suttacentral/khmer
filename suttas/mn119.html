<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn119' lang='km'>
        <header>
            <ul>
            </ul>
            <h1>កាយគតាសតិសូត្រ ទី ៩</h1>
        </header>
        <p><a class='ref km' id='km292' href='#km292'>២៩២</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់នៅក្នុងជេតវនារាម របស់អនាថបិណ្ឌិកសេដ្ឋី ទៀបក្រុងសាវត្ថី ។ គ្រា​នោះឯង ភិក្ខុទាំងឡាយ ច្រើនរូបត្រឡប់មកពីបិណ្ឌបាតវិញ ក្នុងវេលា​ក្រោយ​ភត្ត ក៏អង្គុយជុំគ្នាក្នុងឧបដ្ឋានសាលា កើតកថាក្នុងចន្លោះនេះថា ម្នាល​អ្នកមាន​អាយុទាំងឡាយ អស្ចារ្យណាស់ ម្នាលអ្នកមានអាយុទាំងឡាយ ចំឡែកណាស់ កាយគតាសតិ ដែលបុគ្គលបានចម្រើន បានធ្វើឲ្យរឿយៗ​ហើយ ព្រះមាន​ព្រះភាគ ជាអរហន្តសម្មាសម្ពុទ្ធអង្គនោះ ទ្រង់ជ្រាបច្បាស់ ឃើញច្បាស់ ត្រាស់​សរសើរថា មានផលច្រើន មានអានិសង្សច្រើន ដោយ​ពិត ។ នេះឯង ជាកថា​ក្នុងចន្លោះ ដែលភិក្ខុទាំងអម្បាលនោះ​និយាយ​មិន​ទាន់ចប់ ។</p>
        <p><a class='ref km' id='km293' href='#km293'>២៩៣</a>លំដាប់នោះ ព្រះមានព្រះភាគទ្រង់ចេញចាកផលសមាបត្តិ ក្នុង​វេលារសៀល ហើយស្តេចចូលទៅកាន់ឧបដ្ឋានសាលា លុះចូលទៅដល់​ហើយ ទ្រង់គង់លើអាសនៈដែលគេតែងតាំងថ្វាយ ។ លុះព្រះមានព្រះភាគ គង់ស្រេច​ហើយ បានត្រាស់នឹងភិក្ខុទាំងឡាយថា ម្នាលភិក្ខុទាំងឡាយ អម្បាញ់​មិញនេះ អ្នកទាំងឡាយអង្គុយប្រជុំគ្នាដោយកថាអ្វី មួយទៀត កថា​អ្វីក្នុងចន្លោះនេះ ដែល​អ្នកទាំងឡាយនិយាយមិនទាន់ចប់ ។ ភិក្ខុទាំងឡាយ​ក្រាបបង្គំទូលថា បពិត្រ​ព្រះអង្គដ៏ចម្រើន ក្នុងទីនេះ ពួកខ្ញុំព្រះអង្គត្រឡប់ មកពីបិណ្ឌបាតវិញ ក្នុងវេលា​ក្រោយភត្ត ក៏អង្គុយប្រជុំគ្នាក្នុងឧបដ្ឋានសាលា កើតកថាក្នុងចន្លោះនេះថា ម្នាលអ្នកមានអាយុទាំងឡាយ អស្ចារ្យណាស់ ម្នាលអ្នកមានអាយុទាំងឡាយ ចំឡែកណាស់ កាយគតាសតិ ដែលបុគ្គល​បានចម្រើន បានធ្វើឲ្យរឿយៗ ហើយ ព្រះមានព្រះភាគ ជាអរហន្តសម្មា​សម្ពុទ្ធ​អង្គនោះ ទ្រង់ជ្រាបច្បាស់ ឃើញ​ច្បាស់ ត្រាស់សរសើរថា មានផល​ច្រើន មានអានិសង្សច្រើន ដោយពិត បពិត្រ​ព្រះអង្គដ៏ចម្រើន នេះជាកថា​ក្នុង​ចន្លោះ ដែលពួកខ្ញុំព្រះអង្គនិយាយមិនទាន់ចប់ ស្រាប់តែព្រះអង្គស្តេច​មក​ដល់ ។</p>
        <p><a class='ref km' id='km294' href='#km294'>២៩៤</a>ព្រះអង្គត្រាស់ថា ម្នាលភិក្ខុទាំងឡាយ កាយគតាសតិ ដែល​បុគ្គលបានចម្រើន ដូចម្តេច បានធ្វើឲ្យរឿយៗ ដូចម្តេច ទើបមានផលច្រើន មាន​អានិសង្សច្រើន ។ ម្នាលភិក្ខុទាំងឡាយ ភិក្ខុក្នុងសាសនានេះ ទៅកាន់​ព្រៃក្តី ទៅកាន់ម្លប់ឈើក្តី ទៅកាន់ផ្ទះស្ងាត់ក្តី អង្គុយពែនភ្នែន តាំង​កាយ​ឲ្យត្រង់ តំកល់ស្មារតីឲ្យមានមុខឆ្ពោះទៅរក (កម្មដ្ឋាន) ។ ភិក្ខុនោះ មាន​ស្មារតី ដកដង្ហើមចេញ មានស្មារតី ដកដង្ហើមចូល ។ ភិក្ខុកាលដកដង្ហើម​ចេញ​​វែង ក៏ដឹងច្បាស់ថា អាត្មាអញដកដង្ហើមចេញវែង កាលដកដង្ហើម​ចូលវែង ក៏​ដឹងច្បាស់ថា អាត្មាអញដកដង្ហើមចូលវែង ។ កាលដកដង្ហើម ចេញខ្លី ក៏ដឹង​ច្បាស់ថា អាត្មាអញដកដង្ហើមចេញខ្លី កាលដកដង្ហើមចូលខ្លី ក៏ដឹងច្បាស់ថា អាត្មាអញដកដង្ហើមចូលខ្លី ។ ភិក្ខុសិក្សាថា អាត្មាអញ​ដឹង​ច្បាស់នូវកាយ គឺ​ដង្ហើមចេញទាំងពួង នឹងដកដង្ហើមចេញ សិក្សាថា អាត្មា​អញដឹងច្បាស់នូវកាយ គឺដង្ហើមចូលទាំងពួង នឹងដកដង្ហើមចូល ។ សិក្សាថា អាត្មាអញ រម្ងាប់នូវកាយ​សង្ខារគឺដង្ហើមចេញ នឹងដកដង្ហើមចេញ សិក្សាថា អាត្មាអញ រម្ងាប់នូវកាយ​សង្ខារគឺដង្ហើមចូល នឹងដកដង្ហើមចូល ។ កាលភិក្ខុ​នោះ​មិន​ប្រមាទ មាន​ព្យាយាមជាគ្រឿងដុតកម្តៅកិលេស មានចិត្តបញ្ជូនទៅ​កាន់ព្រះនិព្វានយ៉ាង​នេះ ក៏បានលះបង់ នូវសេចក្តីត្រិះរិះដែលស្ទុះទៅ ដែល​អាស្រ័យកាមគុណទាំង ៥ ។ ព្រោះលះបង់នូវសេចក្តីត្រិះរិះ ដែលស្ទុះទៅ​ទាំង​អម្បាលនោះចេញបាន ចិត្ត​ខាង​ក្នុងក៏តំកល់មាំ តំកល់ខ្ជាប់ ដល់នូវភាវៈ ខ្ពស់ឯក ឈ្មោះថាភិក្ខុតំកល់មាំ ម្នាលភិក្ខុទាំងឡាយ ភិក្ខុចម្រើន​កាយគតា-សតិ ដោយវិធីយ៉ាងនេះក៏បាន ។</p>
        <p><a class='ref km' id='km295' href='#km295'>២៩៥</a>ម្នាលភិក្ខុទាំងឡាយ មួយទៀត ភិក្ខុ (ក្នុងសាសនានេះ) ទោះ​ដើរ ក៏ដឹងច្បាស់ថា អាត្មាអញដើរ ទោះឈរ ក៏ដឹងច្បាស់ថា អាត្មាឈរ ទោះ​អង្គុយ ​​ក៏ដឹងច្បាស់ថា អាត្មាអញអង្គុយ ទោះដេក ក៏ដឹងច្បាស់ថា អាត្មា​អញ​ដេក ។ ឬក៏កាយរបស់ភិក្ខុនោះតំកល់នៅដោយអាការយ៉ាងណាៗ ភិក្ខុក៏ដឹង​ច្បាស់នូវ​កាយនោះ ដោយអាការយ៉ាងនោះៗ ។ កាលភិក្ខុនោះ មិនប្រមាទ មានព្យាយាម​ជាគ្រឿងដុតកម្តៅកិលេស មានចិត្តបញ្ជូនទៅកាន់ព្រះនិព្វាន​យ៉ាងនេះ ក៏បានលះ​បង់នូវសេចក្តីត្រិះរិះដែលស្ទុះទៅ ដែលអាស្រ័យនូវ​កាម​គុណទាំង ៥ បាន ។ លុះលះបង់នូវសេចក្តីត្រិះរិះ ដែលស្ទុះ ទៅទាំង​អម្បាលនោះបានហើយ ចិត្តខាង​ក្នុងក៏តំកល់មាំ តំកល់ខ្ជាប់ ដល់នូវភាវៈ​ខ្ពស់ឯក ឈ្មោះថាភិក្ខុតំកល់មាំ ម្នាល​ភិក្ខុទាំងឡាយ ភិក្ខុចម្រើន​កាយគតា-សតិ ដោយវិធីយ៉ាងនេះក៏បាន ។</p>
        <p><a class='ref km' id='km296' href='#km296'>២៩៦</a>ម្នាលភិក្ខុទាំងឡាយ មួយទៀត ភិក្ខុធ្វើនូវសេចក្តីដឹងខ្លួនក្នុង​ការ​ទៅមុខ និងការថយក្រោយ ធ្វើនូវសេចក្តីដឹងខ្លួន ក្នុងការក្រឡេកមើល​ទៅ​មុខ និងក្រឡេកមើលទៅទិសផ្សេងៗ ធ្វើនូវសេចក្តីដឹងខ្លួន ក្នុងការបត់​ដៃជើង និង​លាដៃជើង ធ្វើនូវសេចក្តីដឹងខ្លួន ក្នុងការទ្រទ្រង់នូវសង្ឃាដិ បាត្រ និងចីវរ ធ្វើនូវ​សេចក្តីដឹងខ្លួន ក្នុងការបរិភោគភោជន ផឹកទឹក ទំពាស៊ីខាទ-​នីយៈ និងជញ្ជប់ (នូវភេសជ្ជៈមានសប្បិជាដើម) ធ្វើនូវសេចក្តីដឹងខ្លួន ក្នុង​ការបន្ទោបង់ឧច្ចារៈ​បស្សាវៈ ធ្វើនូវសេចក្តីដឹងខ្លួនក្នុងការដើរ ឈរ អង្គុយ ដេកលក់ ភ្ញាក់ឡើង និយាយ និងនៅស្ងៀម ។ កាលភិក្ខុនោះមិនប្រមាទ មាន​ព្យាយាមជាគ្រឿងដុត​កម្តៅកិលេស មានចិត្តបញ្ជួនទៅកាន់ព្រះនិព្វាន​យ៉ាងនេះ ក៏លះបង់នូវសេចក្តី​ត្រិះរិះដែលស្ទុះទៅ ដែលអាស្រ័យកាមគុណ​ទាំង ៥ បាន ។ លុះលះបង់សេចក្តី​ត្រិះរិះដែលស្ទុះទៅទាំងអម្បាលនោះ​បាន​ហើយ ចិត្តខាងក្នុងក៏តំកល់មាំ តំកល់​ខ្ជាប់ ដល់នូវភាវៈខ្ពស់ឯក ឈ្មោះថា​ភិក្ខុតំកល់មាំ ម្នាលភិក្ខុទាំងឡាយ ភិក្ខុ​ចម្រើនកាយគតាសតិ ដោយវិធីយ៉ាង​នេះ​ក៏បាន ។</p>
        <p><a class='ref km' id='km297' href='#km297'>២៩៧</a>ម្នាលភិក្ខុទាំងឡាយ មួយទៀត ភិក្ខុពិចារណាឃើញច្បាស់នូវ​កាយនេះឯង ខាងលើតាំងអំពីបាតជើងឡើងទៅ ខាងក្រោមតាំងអំពីចុង​សក់​​ចុះ​មក ដែលមានស្បែកបិទបាំងជុំវិញ ពេញដោយវត្ថុមិនស្អាត មាន​ប្រការ​​ផ្សេងៗ ដូច្នេះថា ក្នុងកាយនេះមានសក់ រោម ក្រចក ធ្មេញ ស្បែក សាច់ សរសៃ ឆ្អឹង ខួរក្នុងឆ្អឹង តម្រងបស្សាវៈ បេះដូង ថ្លើម វាវ ក្រពះ សួត ពោះវៀន​ធំ ពោះវៀនតូច អាហារថ្មី អាហារចាស់ ប្រមាត់ ស្លេស្ម ខ្ទុះឈាម ញើស ខ្លាញ់​ខាប់ ទឹកភ្នែក ខ្លាញ់រាវ ទឹកមាត់ ទឹកសម្បោរ ទឹករំអិល ទឹកមូត្រ ។ ម្នាលភិក្ខុ​ទាំងឡាយ ទៃដែលមានមាត់ទាំងពីរខាង ពេញដោយធញ្ញជាតិ មានប្រការ​ផ្សេងៗ ធញ្ញជាតិទាំងនោះ គឺស្រូវខ្សាយស ស្រូវខ្សាយក្រហម សណ្តែកបាយ សណ្តែករាជមាស ល្ង អង្ករ បុរសដែលមានចក្ខុគប្បី​ស្រាយ​នូវ​ទៃនោះ ហើយ​ពិនិត្យមើលដូច្នេះថា នេះស្រូវខ្សាយស នេះស្រូវខ្សាយ​ក្រហម នេះសណ្តែកបាយ នេះសណ្តែករាជមាស នេះល្ង នេះអង្ករ មាន​ឧបមាដូចម្តេចមិញ ម្នាលភិក្ខុ​ទាំងឡាយ ភិក្ខុពិចារណាឃើញច្បាស់​នូវ​កាយ​នេះឯង ខាងលើតាំងអំពីបាត​ជើងឡើងទៅ ខាងក្រោមតាំងអំពីចុង​សក់ចុះ​មក ដែលមានស្បែកបិទបាំង​ជុំវិញ ពេញដោយវត្ថុមិនស្អាត មានប្រការ​ផ្សេងៗ ដូច្នេះថា ក្នុងកាយនេះមាន​សក់ រោម ក្រចក ធ្មេញ ស្បែក សាច់ សរសៃ ឆ្អឹង ខួរក្នុងឆ្អឹង តម្រងបស្សាវៈ បេះដូង ថ្លើម វាវ ក្រពះ សួត ពោះវៀនធំ ពោះវៀនតូច អាហារថ្មី អាហារចាស់ ប្រមាត់ ស្លេស្ម ខ្ទុះ ឈាម ញើស ខ្លាញ់ខាប់ ទឹកភ្នែក ទឹករាវ ទឹកមាត់ ទឹកសម្បោរ ទឹករំអិល ទឹកមូត្រ ក៏មានឧបមេយ្យដូច្នោះឯង ។ កាលភិក្ខុនោះមិន​ប្រមាទ មានព្យាយាម​ជា​គ្រឿងដុតកម្តៅកិលេស មានចិត្តបញ្ជូនទៅកាន់ព្រះ​និព្វានយ៉ាងនេះហើយ ក៏លះបង់នូវសេចក្តីត្រិះរិះដែលស្ទុះទៅ ដែលអាស្រ័យ​កាមគុណទាំង ៥ បាន ។ លុះលះបង់នូវសេចក្តីត្រិះរិះ ដែលស្ទុះទៅទាំង​អម្បាលនោះបាន​ហើយ ចិត្តខាងក្នុងក៏តំកល់មាំ តំកល់ខ្ជាប់ ដល់នូវភាវៈខ្ពស់​ឯក ឈ្មោះថា​ភិក្ខុតំកល់មាំ ម្នាលភិក្ខុទាំងឡាយ ភិក្ខុចម្រើនកាយគតាសតិ ដោយវិធីយ៉ាង​នេះ​ក៏មាន ។</p>
        <p><a class='ref km' id='km298' href='#km298'>២៩៨</a>ម្នាលភិក្ខុទាំងឡាយ មួយទៀត ភិក្ខុពិចារណាឃើញនូវកាយ​នេះ​ឯង ដែលឋិតនៅយ៉ាងណា ដែលតំកល់នៅយ៉ាងណា ដោយកំណត់ថា​គ្រាន់​តែជាធាតុ ដូច្នេះថា ក្នុងកាយនេះមានធាតុដី ធាតុទឹក ធាតុភ្លើង ធាតុខ្យល់ ។ ម្នាលភិក្ខុទាំងឡាយ បុរសអ្នកពិឃាតគោក្តី កូនសិស្សនៃបុរស​អ្នកពីឃាតគោ​ក្តី ដែលប៉ិនប្រសប់គប្បីសម្លាប់គោ ហើយរំលែកជាចំណែកៗ អង្គុយនៅទៀប​ផ្លូវធំបែកជា ៤ មានឧបមាដូចម្តេចមិញ ម្នាលភិក្ខុទាំងឡាយ ភិក្ខុពិចារណា​ឃើញច្បាស់នូវកាយនេះឯង ដែលឋិតនៅយ៉ាងណា ដែល​តំកល់នៅយ៉ាង​ណា ដោយកំណត់គ្រាន់តែជាធាតុ ដូច្នេះថា ក្នុងកាយនេះ​មាន​ធាតុដី ធាតុទឹក ធាតុភ្លើង ធាតុខ្យល់ ក៏មានឧបមេយ្យដូច្នោះឯង ។ កាលភិក្ខុនោះមិនប្រមាទ មាន​ព្យាយាមជាគ្រឿងដុតកម្តៅកិលេស មានចិត្ត​បញ្ជូនទៅកាន់ព្រះនិព្វានយ៉ាងនេះ​ហើយ ក៏លះបង់នូវសេចក្តីត្រះរិះ ដែល​ស្ទុះ​ទៅ ដែលអាស្រ័យកាមគុណទាំង ៥ បាន ។ លុះលះបង់នូវសេចក្តី​ត្រិះរិះ​ដែលស្ទុះទៅទាំងអម្បាលនោះបានហើយ ចិត្ត​ខាងក្នុងក៏តំកល់មាំ តំកល់ខ្ជាប់ ដល់នូវភាវៈខ្ពស់ឯក ឈ្មោះថា ភិក្ខុតំកល់មាំ ម្នាលភិក្ខុទាំងឡាយ ភិក្ខុចម្រើនកាយគតាសតិ ដោយវិធីយ៉ាងនេះក៏បាន ។</p>
        <p><a class='ref km' id='km299' href='#km299'>២៩៩</a>ម្នាលភិក្ខុទាំងឡាយ មួយទៀត ភិក្ខុគប្បីឃើញនូវសរីរៈស្លាប់ ដែលគេចោលក្នុងព្រៃស្មសាន ទោះស្លាប់អស់ថ្ងៃ ១ ក្តី ស្លាប់អស់ថ្ងៃ ២ ក្តី ស្លាប់អស់ថ្ងៃ ៣ ក្តី ដែលកំពុងហើម មានសម្បុរខៀវដោយច្រើន មានខ្ទុះហូរ​ចេញតាមទ្វារផ្សេងៗ ដូចម្តេចមិញ ។ ភិក្ខុនោះ (ក៏បង្អោនសរីរៈស្លាប់នោះ) មក​ប្រៀបផ្ទឹមនឹងកាយនេះឯង ដូច្នេះថា សូម្បីកាយនេះសោត ក៏គង់នឹង​មានសភាព​យ៉ាងនេះ គង់នឹងក្លាយទៅជាយ៉ាងនេះ នឹងកន្លងភាវៈយ៉ាងនេះ​ពុំបានឡើង ។ កាលភិក្ខុនោះមិនប្រមាទ មានព្យាយាមជាគ្រឿង ដុតកម្តៅ​កិលេស មានចិត្ត​បញ្ជូនទៅកាន់ព្រះនិព្វានយ៉ាងនេះហើយ ក៏លះបង់នូវ​សេចក្តីត្រិះរិះដែលស្ទុះទៅ ដែលអាស្រ័យកាមគុណទាំង ៥ បាន ។ លុះ​លះបង់នូវសេចក្តី ត្រិះរិះដែលស្ទុះ​ទៅទាំងអម្បាលនោះហើយ ចិត្តខាង​ក្នុង​ក៏តំកល់មាំ តំកល់ខ្ជាប់ ដល់នូវភាវៈ​ខ្ពស់ឯក ឈ្មោះថាភិក្ខុតំកល់មាំ ម្នាល​ភិក្ខុ​ទាំងឡាយ ភិក្ខុចម្រើននូវ​កាយគតាសតិ ដោយវិធីយ៉ាងនេះក៏បាន ។</p>
        <p><a class='ref km' id='km300' href='#km300'>៣០០</a>ម្នាលភិក្ខុទាំងឡាយ មួយទៀត ភិក្ខុគប្បីឃើញនូវសរីរៈស្លាប់ ដែលគេចោលក្នុងព្រៃស្មសាន ក្អែកទាំងឡាយកំពុងចឹកស៊ីក្ដី ត្មាតទាំងឡាយ​កំពុងចឹកស៊ីក្ដី ត្រដក់ទាំងឡាយកំពុងចឹកស៊ីក្ដី ស្វានទាំងឡាយកំពុង​កកេរ​ស៊ីក្តី ចចកទាំងឡាយកំពុងកកេរស៊ីក្តី បាណជាតិ (សត្វតូចៗ មានដង្កូវ​ជា​ដើម) ទាំងឡាយផ្សេងៗ កំពុងជញ្ជក់ស៊ីក្តី ដូចម្តេចមិញ ។ ភិក្ខុនោះ (ក៏​បង្អោន​សរីរៈ​ស្លាប់នោះ) មកប្រៀបផ្ទឹមនឹងកាយនេះឯងថា សូម្បីកាយនេះក៏​គង់មានសភាព​យ៉ាងនេះ គង់នឹងក្លាយទៅជាយ៉ាងនេះ នឹងកន្លងនូវភាវៈ យ៉ាងនេះពុំបានឡើយ ។ កាលភិក្ខុនោះ មិនប្រមាទយ៉ាងនេះ ។បេ។ ម្នាល ភិក្ខុទាំងឡាយ ភិក្ខុចម្រើន​កាយគតាសតិ ដោយវិធីយ៉ាងនេះក៏បាន ។</p>
        <p><a class='ref km' id='km301' href='#km301'>៣០១</a>ម្នាលភិក្ខុទាំងឡាយ មួយទៀត ភិក្ខុគប្បីឃើញនូវសរីរៈស្លាប់ ដែលគេចោលក្នុងព្រៃស្មសាន នៅសល់តែរាងឆ្អឹង ប្រកបដោយសាច់និង​ឈាម នៅមានសរសៃជាគ្រឿងចង .​ . . នៅសល់តែរាងឆ្អឹងឥតសាច់ តែនៅ​ប្រឡាក់ដោយឈាម មានសរសៃជាគ្រឿងចង .​ . . នៅសល់តែរាងឆ្អឹង ប្រាស​ចាកសាច់និងឈាម តែនៅមានសរសៃជាគ្រឿងចង .​ . . នៅសល់តែ​ឆ្អឹងទទេ ប្រាសចាកសរសៃជាគ្រឿងចង ខ្ចាត់ខ្ចាយរាត់រាយទៅក្នុងទិស​តូច​និងទិសធំ គឺឆ្អឹងដៃទៅដោយឡែក ឆ្អឹងជើងទៅដោយឡែក ឆ្អឹងស្មងទៅ​ដោយ​​ឡែក ឆ្អឹងភ្លៅទៅដោយឡែក ឆ្អឹងចង្កេះទៅដោយឡែក ឆ្អឹងខ្នងទៅ ដោយឡែក .​ . . លលាដ៏ក្បាលទៅដោយឡែក ដូចម្តេចមិញ ។ ភិក្ខុនោះ (ក៏បង្អោនសរីរៈ ស្លាប់​នោះ) មកប្រៀបផ្ទឹមនឹងកាយនេះឯងថា សូម្បីកាយ​នេះ ក៏គង់នឹងមានសភាព​យ៉ាងនេះ គង់នឹងក្លាយទៅជាយ៉ាងនេះ កន្លងនូវ​ភាវៈ​យ៉ាងនេះពុំបានឡើយ ។ កាលភិក្ខុនោះ មិនប្រមាទយ៉ាងនេះហើយ ។បេ។ ម្នាលភិក្ខុទាំងឡាយ ភិក្ខុ​ចម្រើនកាយគតាសតិ ដោយវិធី​យ៉ាងនេះ​ក៏បាន ។</p>
        <p><a class='ref km' id='km302' href='#km302'>៣០២</a>ម្នាលភិក្ខុទាំងឡាយ មួយទៀត ភិក្ខុគប្បីឃើញនូវសរីរៈស្លាប់ ដែលគេចោលក្នុងព្រៃស្មសាន សល់នៅតែឆ្អឹងទទេ មានសម្បុរដូចជាសម្បុរ​នៃស័ង្ខ .​ . . សល់នៅតែឆ្អឹងទទេគរជាពំនូក កន្លងហួសមួយឆ្នាំហើយ .​ . . សល់​​នៅតែឆ្អឹងទទេ ពុកផុយខ្ទេចខ្ទី ជាលំអិតតូច លំអិតធំ ដូចម្តេចមិញ ។ ភិក្ខុនោះ (ក៏បង្អោនសរីរៈស្លាប់នោះ) មកប្រៀបផ្ទឹមនឹងកាយនេះឯងថា សូម្បី​កាយនេះ​សោតក៏គង់នឹងមានសភាពយ៉ាងនេះ គង់នឹងក្លាយទៅយ៉ាង​នេះ នឹងកន្លងនូវ​ភាវៈយ៉ាងនេះពុំបានឡើយ ។ កាលភិក្ខុនោះ មិនប្រមាទ​យ៉ាង​នេះ ។បេ។ ម្នាល​ភិក្ខុទាំងឡាយ ភិក្ខុចម្រើនកាយគតាសតិ ដោយវិធី​យ៉ាងនេះក៏បាន ។</p>
        <p><a class='ref km' id='km303' href='#km303'>៣០៣</a>ម្នាលភិក្ខុទាំងឡាយ មួយទៀត ភិក្ខុស្ងប់ស្ងាត់ចាកកាម​ទាំងឡាយ ស្ងប់ស្ងាត់ចាកធម៌ទាំងឡាយជាអកុសល ហើយចូលដល់បឋម-ជ្ឈាន ដែលប្រកបដោយវិតក្កៈនិងវិចារៈ មានបីតិនិងសុខៈ ដែលកើតអំពី​សេចក្តីស្ងប់​ស្ងាត់ជាអារម្មណ៍ ។ ភិក្ខុនោះ ញ៉ាំងករជកាយនេះឯងឲ្យជោកជាំ ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយដោយបីតិនិងសុខៈ ដែលកើត​អំពី​សេចក្តីស្ងប់​ស្ងាត់ ឯកទេសបន្តិចបន្តួចនៃករជកាយ ទាំងអស់របស់ភិក្ខុ​នោះ ដែលឈ្មោះថា​មិនផ្សព្វផ្សាយដោយបីតិនិងសុខៈ ដែលកើតអំពី សេចក្តីស្ងប់ស្ងាត់ មិនមាន​ឡើយ ។ ម្នាលភិក្ខុទាំងឡាយ ដូចជាជាងកោរកាត់ ឬកូនសិស្សរបស់ជាងកោរ​កាត់ ដែលប៉ិនប្រសប់ រោយនូវលំអិតសម្រាប់ងូត​ទៅក្នុងផ្តិលសំរិទ្ធ ហើយ​ស្រោចស្រប់ ច្របល់ដោយទឹក ។ ឯដុំលំអិតសម្រាប់​ងូតនោះ ក៏រលាយទៅ​ដោយទឹក ជ្រួតជ្រាបទៅក្នុងទឹក ច្រឡូកច្រឡំដោយ​ទឹក ទាំងខាងក្នុងទាំងខាង​ក្រៅ មិនបានខ្ចាត់ខ្ចាយចេញពីគ្នាឡើយ ដូចម្តេច​មិញ ម្នាលភិក្ខុទាំងឡាយ ភិក្ខុ​ញ៉ាំងករជកាយនេះឯង ឲ្យជោកជាំ ឲ្យស្កប់​ស្កល់ ឲ្យពេញលេញ ឲ្យផ្សព្វផ្សាយដោយបីតិនិងសុខៈ ដែលកើតអំពី​សេចក្តី​ស្ងប់ស្ងាត់ ឯកទេសបន្តិចបន្តួច នៃ​ករជកាយទាំងអស់ របស់ភិក្ខុនោះ ដែលឈ្មោះថា មិនផ្សព្វផ្សាយដោយបីតិនិង​សុខៈ ដែលកើតអំពី សេចក្តី​ស្ងប់​ស្ងាត់ មិនមានឡើយ ក៏យ៉ាងនោះ​ឯង ។ កាល​ភិក្ខុ​នោះ មិនមានប្រមាទ យ៉ាងនេះហើយ ។បេ។ ម្នាលភិក្ខុទាំងឡាយ ភិក្ខុចម្រើន​កាយគតាសតិ ដោយវិធីយ៉ាងនេះក៏បាន ។</p>
        <p><a class='ref km' id='km304' href='#km304'>៣០៤</a>ម្នាលភិក្ខុទាំងឡាយ មួយទៀត ភិក្ខុព្រោះរម្ងាប់វិតក្កៈវិចារៈ ។ បេ ។ ក៏បានចូលទុតិយជ្ឈាន ។ ភិក្ខុនោះញ៉ាំងករជកាយនេះឯង ឲ្យជោក​ជាំ ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយដោយបីតិនិងសុខៈ ដែល​កើត​អំពី​សមាធិគឺបឋមជ្ឈាន ឯកទេសបន្តិចបន្តួចនៃករជកាយទាំងអស់​របស់​​ភិក្ខុនោះ ដែលឈ្មោះថាមិនផ្សព្វផ្សាយដោយបីតិនិងសុខៈ ដែលកើត​អំពីសមាធិ មិនមាន​ឡើយ ។ ម្នាលភិក្ខុទាំងឡាយ ដូចជាអន្លង់ទឹកជ្រៅ មានទឹកជោរឡើង ប្រឡាយ​ទឹកក្នុងទិសខាងកើតក៏មិនមាន ប្រឡាយទឹក ក្នុងទិសខាងលិចក៏មិនមាន ប្រឡាយទឹកក្នុងទិសខាងជើងក៏មិនមាន ទាំង​ប្រឡាយទឹកក្នុងទិសខាងត្បូងក៏​មិនមាន ។ មួយយ៉ាងទៀត ភ្លៀងបង្អុរនូវ​ធារទឹក ស្រួលសព្វៗ កាលទៅ ។ ក៏ស្រាប់តែធាទឹកត្រជាក់ជោរឡើង អំពី​អន្លង់ទឹកនោះ ហើយញ៉ាំងអន្លង់ទឹកនោះ​ឯង ឲ្យជោកជាំ ឲ្យពេញលេញ ឲ្យបរិបូណ៌ ឲ្យហូរហៀរដោយទឹកត្រជាក់ (នោះ) ឯកទេសបន្តិចបន្តួចនៃ​អន្លង់ទឹកទាំងអស់នោះ ដែលឈ្មោះថាមិនផ្សព្វ​ផ្សាយ ដោយទឹកត្រជាក់ មិនមានឡើយ ដូចម្តេចមិញ ម្នាលភិក្ខុទាំងឡាយ ភិក្ខុញ៉ាំងករជកាយនេះ​ឯង ឲ្យជោកជាំ ឲ្យស្កប់ស្កល់ ឲ្យពេញលេញ ឲ្យផ្សព្វ​ផ្សាយដោយបីតិនិង​សុខៈ ដែលកើតអំពីសមាធិ ឯកទេសបន្តិចបន្តួចនៃ​ករជកាយទាំងអស់របស់​ភិក្ខុនោះ ដែលឈ្មោះថាមិនផ្សព្វផ្សាយ ដោយបីតិនិង​សុខៈ ដែលកើតអំពី​សមាធិ មិនមានឡើយ ក៏យ៉ាងដូច្នោះឯង ។ កាលភិក្ខុនោះ មិនប្រមាទយ៉ាង​នេះ​ហើយ ។បេ។ ម្នាលភិក្ខុទាំងឡាយ ភិក្ខុចម្រើន​កាយគតា​សតិ ដោយវិធី​យ៉ាងនេះក៏បាន ។</p>
        <p><a class='ref km' id='km305' href='#km305'>៣០៥</a>ម្នាលភិក្ខុទាំងឡាយ មួយទៀត ភិក្ខុព្រោះនឿយណាយចាក​បីតិ​​ផង ។បេ។ ក៏បានដល់តតិយជ្ឈាន ។ ភិក្ខុនោះញ៉ាំងករជកាយនេះឯង ឲ្យជោកជាំ ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយដោយសុខៈ ដែល​ប្រាសចាកបីតិ ឯកទេសបន្តិចបន្តួចនៃករជកាយទាំងអស់របស់ភិក្ខុនោះ ដែល​ឈ្មោះថា មិនផ្សព្វ​ផ្សាយដោយសុខៈ ដែលប្រាចាកបីតិ មិនមានឡើយ ។ ម្នាលភិក្ខុទាំងឡាយ ដូចជាផ្កាជលជាតិពួកខ្លះ គឺផ្កាព្រលិត​ក្តី ផ្កាឈូកក្រហមក្តី ផ្កាឈូកសក្តី ក្នុង​គុម្ពនៃព្រលិតក្តី ក្នុងគុម្ពនៃឈូកក្រហមក្តី ក្នុងគុម្ពនៃឈូកសក្តី តែងកើតឡើង​ក្នុងទឹក ចម្រើនឡើងក្នុងទឹក លូតលាស់​ឡើងតាមទឹក លិចនៅក្នុងទឹក ជោកជាំ ឆ្អែតស្កប់ស្កល់ បរិបូណ៌ ផ្សព្វផ្សាយ ដោយទឹកត្រជាក់ តាំងអំពីចុងរហូតដល់​គល់ ឯកទេសបន្តិចបន្តួចនៃផ្កា​ជលជាតិទាំងអស់នោះ គឺព្រលិតក្តី ឈូក​ក្រហមក្តី ឈូកសក្តី ដែលឈ្មោះ​ថា​មិនផ្សព្វផ្សាយដោយទឹកត្រជាក់នោះ មិន​មានឡើយ ដូចម្តេចមិញ ម្នាលភិក្ខុ​ទាំងឡាយ ភិក្ខុញ៉ាំងករជកាយនេះឯង ឲ្យ​ជោកជាំ ឲ្យឆ្អែតស្កប់ស្កល់ ឲ្យ​ពេញលេញ ឲ្យផ្សព្វផ្សាយ ដោយសុខៈដែល​មិនមាន​បីតិ ឯកទេសបន្តិច​បន្តួចនៃករជកាយទាំងអស់របស់ភិក្ខុនោះ ដែល​ឈ្មោះ​ថាមិនផ្សព្វផ្សាយ​ដោយ​សុខៈ ដែលមិនមានបីតិនោះមិនមានឡើយ ដូច្នោះ​ឯង ។ កាលភិក្ខុ​នោះមិនប្រមាទយ៉ាងនេះហើយ ។បេ។ ម្នាលភិក្ខុទាំងឡាយ ភិក្ខុ​ចម្រើន កាយ​គតាសតិ ដោយវិធីយ៉ាងនេះក៏បាន ។</p>
        <p><a class='ref km' id='km306' href='#km306'>៣០៦</a>ម្នាលភិក្ខុទាំងឡាយ មួយទៀត ភិក្ខុព្រោះលះបង់នូវសេចក្តី​សុខ​ផង ។បេ។ ក៏ចូលកាន់ចតុត្ថជ្ឈាន ។ ភិក្ខុនោះ ក៏ផ្សព្វផ្សាយនូវករជ​កាយ​នេះ​ឯង ដោយចិត្តដ៏បរិសុទ្ធ ផូរផង់ អង្គុយនៅ ឯកទេសបន្តិចបន្តួចនៃ​ករជកាយ​​ទាំងអស់របស់ភិក្ខុនោះ ដែលឈ្មោះថាមិនផ្សព្វផ្សាយ ដោយចិត្ត​ដ៏​បរិសុទ្ធ ផូរផងនោះ មិនមានឡើយ ។ ម្នាលភិក្ខុទាំងឡាយ ដូចជាបុរស​យកសំពត់សមក​ដណ្តប់កាយព្រមទាំងក្បាលអង្គុយនៅ ឯកទេសបន្តិច​បន្តួច​នៃករជកាយទាំង​អស់ របស់បុរសនោះ ដែលឈ្មោះថាមិនផ្សព្វផ្សាយ ដោយសំពត់សនោះ មិនមានឡើយ ដូចម្តេចមិញ ម្នាលភិក្ខុទាំងឡាយ ភិក្ខុផ្សព្វផ្សាយនូវករជកាយ​នេះឯង ដោយចិត្តដ៏បរិសុទ្ធ ផូរផង់ អង្គុយនៅ ឯកទេសបន្តិចបន្តួចនៃករជកាយ​ទាំងអស់របស់ភិក្ខុនោះ ដែលឈ្មោះថាមិន​ផ្សព្វផ្សាយដោយចិត្តដ៏បរិសុទ្ធ ផូរផងនោះ មិនមានឡើយ ក៏ដូច្នោះឯង ។ កាលភិក្ខុនោះ មិនប្រមាទ មាន​ព្យាយាមជាគ្រឿងដុតកម្តៅកិលេស មានចិត្ត​បញ្ជូនទៅកាន់ព្រះនិព្វានយ៉ាងនេះ​ហើយ ក៏លះបង់នូវសេចក្តី ត្រិះរិះដែល ស្ទុះទៅ ដែលអាស្រ័យកាមគុណទាំង ៥ បាន ។ ព្រោះលះបង់នូវសេចក្តី ត្រិះរិះដែលស្ទុះទៅទាំងអម្បាលនោះបានហើយ ចិត្តខាងក្នុងក៏តំកល់មាំ តំកល់ខ្ជាប់ ដល់នូវភាវៈខ្ពស់ឯក ឈ្មោះថាភិក្ខុតំកល់​មាំ ម្នាលភិក្ខុទាំងឡាយ ភិក្ខុចម្រើនកាយគតាសតិ ដោយវិធីយ៉ាងនេះក៏បាន ។</p>
        <p><a class='ref km' id='km307' href='#km307'>៣០៧</a>ម្នាលភិក្ខុទាំងឡាយ កាយគតាសតិដែលភិក្ខុណាមួយបាន ចម្រើន​ហើយ បានធ្វើឲ្យរឿយៗ ហើយ ភិក្ខុនោះ ឈ្មោះថាមានកុសលធម៌​ណាមួយ ជា​ចំណែកនៃវិជ្ជា តាំងនៅក្នុងសន្តានបាន ។ ម្នាលភិក្ខុទាំងឡាយ ដូចមហាសមុទ្រ ដែលភិក្ខុណាមួយ បានផ្សាយចិត្តទៅហើយ ភិក្ខុនោះមាន​ឈ្មោះថាមានស្ទឹងតូចៗ ទាំងឡាយណាមួយ ដែលហូរមកកាន់សមុទ្រ ក៏​តាំង​នៅក្នុងសន្តានចិត្ត ដូចម្តេចមិញ ម្នាលភិក្ខុទាំងឡាយ កាយគតាសតិ​ដែលភិក្ខុណាមួយបានចម្រើន បានធ្វើឲ្យរឿយៗហើយ ភិក្ខុនោះឈ្មោះថា មានកុសលធម៌ទាំងឡាយណាមួយ ដែលជាចំណែកនៃវិជ្ជា តាំងនៅក្នុង​សន្តាន ដូច្នោះឯង ។</p>
        <p><a class='ref km' id='km308' href='#km308'>៣០៨</a>ម្នាលភិក្ខុទាំងឡាយ កាយគតាសតិដែលភិក្ខុណាមួយ​មិន​បាន​​ចម្រើន មិនបានធ្វើឲ្យរឿយៗហើយ មារក៏បាននៅចន្លោះរបស់ភិក្ខុនោះ មារក៏បាន​នូវ​អារម្មណ៍ របស់ភិក្ខុនោះ ។ ម្នាលភិក្ខុទាំងឡាយ ដូចជាបុរស​ចោលដុំថ្មដ៏ធ្ងន់​ទៅ​លើគំនរដីជ្រាយ ។ ម្នាលភិក្ខុទាំងឡាយ អ្នកទាំងឡាយ​សម្គាល់សេចក្តីនោះ​ដូចម្តេច ដុំថ្មដ៏ធ្ងន់នោះ គួរនឹង បាននៅចន្លោះលើ​គំនរ​ដីជ្រាយដែរឬ ។ ពួកភិក្ខុ​ក្រាបបង្គំទូលថា ព្រះករុណា ព្រះអង្គ ។ ម្នាល​ភិក្ខុ​ទាំងឡាយ កាយគតាសតិ ​ដែលភិក្ខុណាមួយ មិនបានចម្រើន មិនបានធ្វើ​រឿយៗ ហើយ មារតែងបាននៅ​ចន្លោះរបស់ភិក្ខុនោះ មារតែងបានអារម្មណ៍​របស់ភិក្ខុនោះ ដូច្នោះឯង ។</p>
        <p><a class='ref km' id='km309' href='#km309'>៣០៩</a>ម្នាលភិក្ខុទាំងឡាយ ដូចជាឈើស្ងួតក្រៀម ។ វេលានោះ មាន​បុរស​មកនាំយកឈើពំនួតខាងលើដោយគិតថា អាត្មាអញនឹងញ៉ាំងភ្លើងឲ្យ​កើតឡើង អាត្មាអញនឹងធ្វើតេជោធាតុ (ឲ្យកើតឡើង) ។ ម្នាលភិក្ខុទាំង-ឡាយ អ្នកទាំង​ឡាយសម្គាល់សេចក្តីនោះ ដូចម្តេច បុរសនោះនាំយកឈើ​ពំនួត​ខាងលើ មកពួតនឹង​ឈើស្ងួតក្រៀមឯណោះ ឲ្យកើតជាភ្លើងឡើង ធ្វើ ឲ្យ​ទៅជាតេជោធាតុ បានដែរឬ ។ ពួកភិក្ខុក្រាបបង្គំទូលថា ព្រះករុណា ព្រះអង្គ ធ្វើបាន ។ ម្នាលភិក្ខុទាំងឡាយ រឿងនេះមានឧបមេយ្យដូច កាយគ-តាសតិ ដែលភិក្ខុណាមួយ មិនបានចម្រើន មិនបានធ្វើឲ្យរឿយៗ ហើយ មារតែងបាននូវចន្លោះ របស់ភិក្ខុនោះ មារតែងបាននូវ​អារម្មណ៍របស់​ភិក្ខុ​នោះ ។</p>
        <p><a class='ref km' id='km310' href='#km310'>៣១០</a>ម្នាលភិក្ខុទាំងឡាយ ដូចជាក្អមទឹកស្ងួតធេងទទេ ដែលគេដាក់​នៅ​​លើជើងសម្រាប់រង ។ វេលានោះមានបុរសទៅនាំយកទឹកមកចាក (ក្នុង​ក្អម​នោះ) ។ ម្នាលភិក្ខុទាំងឡាយ អ្នកទាំងឡាយសម្គាល់សេចក្តីនោះដូចម្តេច បុរស​នោះគួរនឹងចាក់ទឹក (ក្នុងក្អមនោះ) បានដែរឬ ។ ពួកភិក្ខុក្រាបបង្គំ​ទូល​ថា ព្រះ​ករុណា ព្រះអង្គ ។ ម្នាលភិក្ខុទាំងឡាយ កាយគតាសតិដែលភិក្ខុណា​មួយ មិនបានចម្រើន មិនបានធ្វើឲ្យរឿយៗ ហើយ មារតែងបាននូវចន្លោះ​របស់​ភិក្ខុនោះ មារតែងបាននូវអារម្មណ៍របស់ភិក្ខុនោះ ក៏យ៉ាងដូច្នេះឯង ។</p>
        <p><a class='ref km' id='km311' href='#km311'>៣១១</a>ម្នាលភិក្ខុទាំងឡាយ កាយគតាសតិដែលភិក្ខុណាមួយបាន​ចម្រើន បានធ្វើឲ្យរឿយៗ ហើយ មារមិនបាននូវចន្លោះរបស់ភិក្ខុនោះ មារ​មិន​បាននូវ​អារម្មណ៍របស់ភិក្ខុនោះឡើយ ។ ម្នាលភិក្ខុទាំងឡាយ ដូចជា​បុរស​ដាក់ដុំអម្បោះ​ដ៏ស្រាលទៅលើសន្លឹកទ្វារ ដែលធ្វើពីឈើខ្លឹមសុទ្ធ ។ ម្នាល​ភិក្ខុទាំងឡាយ អ្នក​ទាំងឡាយសម្គាល់សេចក្តីនោះដូចម្តេច ដុំអម្បោះ​ដ៏ស្រាលនោះ គួរនឹងបាននូវ​ចន្លោះលើសន្លឹកទ្វារ ដែលធ្វើពីឈើខ្លឹមសុទ្ធដែរ​ឬ ។ ភិក្ខុទាំងឡាយក្រាបបង្គំ​ទូលថា មិនបានទេ ព្រះអង្គ ។ ម្នាលភិក្ខុ​ទាំង-ឡាយ កាយគតាសតិដែលភិក្ខុណា​មួយបានចម្រើន បានធ្វើឲ្យរឿយៗ ហើយ មារមិនបាននូវចន្លោះរបស់ភិក្ខុនោះ មារ​មិនបាននូវអារម្មណ៍របស់​ភិក្ខុនោះ ក៏យ៉ាងនោះឯង ។</p>
        <p><a class='ref km' id='km312' href='#km312'>៣១២</a>ម្នាលភិក្ខុទាំងឡាយ ដូចជាឈើស្រស់ដែលប្រកបដោយជ័រ ។ វេលានោះមានបុរសទៅយកឈើពំនួតភ្លើងខាងលើមកដោយគិតថា អាត្មា​អញនឹងញ៉ាំងភ្លើងឲ្យកើតឡើង អាត្មាអញនឹងធ្វើតេជោធាតុ (ឲ្យកើតឡើង) ។ ម្នាលភិក្ខុទាំងឡាយ អ្នកទាំងឡាយ សម្គាល់នូវហេតុនោះដូចម្តេច បុរសនោះ​នាំយកឈើពំនួតភ្លើងខាងលើមកពួតនឹងឈើស្រស់ ដែលប្រកប​ដោយជ័រ​ឯណោះ ​គួរឲ្យកើតជាភ្លើង គួរឲ្យទៅជាតេជោធាតុបានដែរឬ ។ ភិក្ខុទាំងឡាយ​ក្រាបបង្គំទូលថា មិនបានទេ ព្រះអង្គ ។ ម្នាលភិក្ខុទាំងឡាយ កាយគតាសតិ​ដែលភិក្ខុណាមួយបានចម្រើន បានធ្វើឲ្យរឿយៗ ហើយ មារ​មិនបាននូវចន្លោះ​របស់ភិក្ខុនោះ មារមិនបាននូវអារម្មណ៍ របស់ភិក្ខុនោះ​ឡើយ ក៏យ៉ាងដូច្នោះឯង ។</p>
        <p><a class='ref km' id='km313' href='#km313'>៣១៣</a>ម្នាលភិក្ខុទាំងឡាយ ដូចជាក្អមទឹកដ៏ពេញដោយទឹកស្មើត្រឹម​កណ្តាប់មាត់ ល្មមក្អែកផឹកបាន ដែលគេដាក់លើជើងសម្រាប់រង ។ ប្រសិន​បើ​មានបុរសទៅដងទឹកយកមកចាក់ថែម (ក្នុងក្អមនោះទៀត) ។ ម្នាលភិក្ខុ​ទាំងឡាយ តើអ្នកទាំងឡាយ សម្គាល់នូវហេតុនោះដូចម្តេច បុរសនោះ គួរចាក់​ទឹកថែម (ទៅក្នុងក្អមនោះទៀត) បានដែរឬ ។ ភិក្ខុទាំងឡាយក្រាប​បង្គំ​ទូលថា មិនបានទេ ព្រះអង្គ ។ ម្នាលភិក្ខុទាំងឡាយ កាយគតាសតិដែល​ភិក្ខុ​ណាមួយបាន​ចម្រើន បានធ្វើឲ្យរឿយៗ ហើយ មារមិនបាននូវចន្លោះ​របស់​​ភិក្ខុនោះ មារមិនបាន​នូវអារម្មណ៍របស់ភិក្ខុនោះឡើយ យ៉ាងដូច្នេះឯង ។</p>
        <p><a class='ref km' id='km314' href='#km314'>៣១៤</a>ម្នាលភិក្ខុទាំងឡាយ កាយគតាសតិដែលភិក្ខុណាមួយបាន​ចម្រើន បានធ្វើឲ្យរឿយៗ ហើយ ភិក្ខុនោះ ក៏បង្អោនចិត្តទៅដើម្បីធ្វើ​ឲ្យ​ជាក់ច្បាស់ដោយ​បញ្ញាដ៏ក្រៃលែង ចំពោះធម៌ណាៗ ដែលគួរធ្វើឲ្យជាក់​ច្បាស់​ដោយបញ្ញាដ៏ក្រៃ​លែង កាលបើហេតុនៃសតិមានហើយ ចិត្តក៏បាន​ដល់នូវភាវៈជាក់ច្បាស់ក្នុងធម៌​នោះៗ ។ ម្នាលភិក្ខុទាំងឡាយ ដូចជាក្អមទឹកដ៏​ពេញដោយទឹក ស្មើកណ្តាប់មាត់ ល្មមក្អែកឱនផឹកបាន ដែលគេដាក់លើ​ជើង​សម្រាប់រង ។ ប្រសិនបើមានបុរស​មានកំលាំង មកប៉ះពាល់ ត្រូវក្អមទឹក​នោះ (ឲ្យផ្អៀងទៅ) ខាងណាៗ ទឹកក៏ហូរ​មកខាងនោះៗ ដែរឬ ។ ភិក្ខុទាំង- ឡាយ​ក្រាបបង្គំទូលថា ព្រះករុណា ព្រះអង្គ ។ ម្នាលភិក្ខុទាំងឡាយ កាយគតាសតិដែលភិក្ខុណាមួយបានចម្រើន បានធ្វើឲ្យ​រឿយៗ ហើយ ភិក្ខុ​នោះក៏បង្អោនចិត្តទៅ ដើម្បីធ្វើឲ្យជាក់ច្បាស់ដោយបញ្ញាដ៏​ក្រៃលែង ចំពោះ​ធម៌ណាៗ ដែលគួរធ្វើឲ្យជាក់ច្បាស់ ដោយបញ្ញាដ៏ក្រៃលែង កាលបើហេតុនៃ​សតិ​មានហើយ ចិត្តក៏បានដល់នូវភាវៈជាក់ច្បាស់ ក្នុងធម៌​នោះៗ ដូច្នេះឯង ។</p>
        <p><a class='ref km' id='km315' href='#km315'>៣១៥</a>ម្នាលភិក្ខុទាំងឡាយ ដូចស្រះបោក្ខរណី ៤ ជ្រុង ។ មានភ្លឺជាប់​ក្នុង​​ផ្ទៃផែនដីក៏ស្មើ ពេញដោយទឹកស្មើត្រឹមមាត់ ល្មមក្អែកឱនផឹកបាន ។ បុរស​អ្នក​មានកំឡាំង គប្បីទំលាយភ្លឺស្រះបោក្ខរណីនោះ អំពីខាងណាៗ ទឹកក៏ហូរមកខាង​នោះៗ ដែរឬ ។ ភិក្ខុទាំងឡាយក្រាបទូលថា ព្រះករុណា ព្រះអង្គ ។ ម្នាលភិក្ខុ​ទាំងឡាយ កាយគតាសតិ ដែលភិក្ខុណាមួយបាន​ចម្រើន បានធ្វើឲ្យរឿយៗ ហើយ ភិក្ខុនោះ ក៏បង្អោនចិត្តទៅ ដើម្បីធ្វើឲ្យជាក់​ច្បាស់ដោយបញ្ញាដ៏ក្រៃលែង ចំពោះ​ធម៌ណាៗ ដែលគួរធ្វើឲ្យជាក់ច្បាស់ ដោយបញ្ញាដ៏ក្រៃលែង កាលបើហេតុនៃ​សតិមានហើយ ចិត្តក៏បានដល់នូវ​ភាវៈ​ជាក់​ច្បាស់ ក្នុងធម៌នោះៗ ដូច្នោះឯង ។</p>
        <p><a class='ref km' id='km316' href='#km316'>៣១៦</a>ម្នាលភិក្ខុទាំងឡាយ ដូចជារថសេះអាជានេយ្យ ដែលសារថី-​ទឹម​​ហើយ ចតទុកនាផ្លូវធំបែកជា ៤ លើផ្ទៃផែនដីក៏ស្មើល្អ មានជន្លួញក្នុង​រវាង​ទាំងពីរ ។ អ្នកទឹមរទេះដែលជាសារថីចេះបង្ហាត់សេះ ជាអ្នកឈ្លាស ឡើងជិះរថ​នោះហើយ កាន់ខ្សែដោយដៃឆ្វេង កាន់ជន្លួញដោយដៃស្តាំ បរ​ទៅកាន់ទីដែលខ្លួន​ប្រាថ្នាហើយៗ ដូចម្តេចមិញ ម្នាលភិក្ខុទាំងឡាយ កាយ-គតាសតិដែលភិក្ខុណា​មួយបានចម្រើន បានធ្វើឲ្យរឿយៗ ហើយ ភិក្ខុនោះ ក៏បង្អោនចិត្តទៅ ដើម្បីធ្វើឲ្យ​ជាក់ច្បាស់ដោយបញ្ញាដ៏ក្រៃលែង ចំពោះធម៌ ណាៗ ដែលគួរធ្វើឲ្យជាក់ច្បាស់​ដោយបញ្ញាដ៏ក្រៃលែង កាលបើហេតុនៃ​សតិ​មាន​ហើយ ចិត្តក៏បានដល់នូវភាវៈ​ជាក់ច្បាស់ ក្នុងធម៌នោះៗ ដូច្នេះឯង ។</p>
        <p><a class='ref km' id='km317' href='#km317'>៣១៧</a>ម្នាលភិក្ខុទាំងឡាយ កាលបើកាយគតាសតិដែលភិក្ខុបានធ្វើ​ឲ្យ​​ថ្នឹក បានចម្រើន បានធ្វើឲ្យរឿយៗ បានធ្វើឲ្យដូចជាយាន បានតំកល់ បានប្រព្រឹត្តឲ្យ​រឿយៗ បានសន្សំ ប្រារព្ធល្អ ផ្គូផ្គងល្អហើយ តែងបាន​នូវ​អានិសង្ស ១០ ប្រការ​នេះ ​ជាប្រាកដ គឺភិក្ខុនោះគ្របសង្កត់សេចក្តីត្រេកអរ ដោយសេចក្តីមិនត្រេកអរ​បាន ទាំងសេចក្តីមិន ត្រេកអរក៏មិនគ្របសង្កត់ភិក្ខុ​នោះឡើយ ភិក្ខុនោះតែងគ្រប​សង្កត់សេចក្តីមិនត្រេកអរ ដែលកើតហើយ ១ ។ ជាអ្នកគ្របសង្កត់នូវភ័យនិង​សេចក្តីខ្លាចបាន ឯភ័យនិងសេចក្តីខ្លាច​គ្រប​សង្កត់ភិក្ខុនោះពុំបានឡើយ ភិក្ខុនោះ​តែងគ្របសង្កត់នូវភ័យនិងសេចក្តី​ខ្លាច ដែលកើតហើយ ១ ។ ជាអ្នកអត់ធ្មត់​ចំពោះត្រជាក់ កម្តៅ សេចក្តីឃ្លាន ស្រេក ចំពោះសម្ផ័ស្សនៃរបោម មូស ខ្យល់ កម្តៅថ្ងៃ និងពស់តូច ពស់ធំ​ទាំងឡាយ ជាអ្នកអត់ធ្មត់ចំពោះគន្លងពាក្យដែល​គេពោលអាក្រក់ ដែលមក​អាក្រក់ ចំពោះទុក្ខវេទនាទាំងឡាយ ដែលកើតហើយ ដែលមានក្នុងសរីរៈ ជាវេទនាដ៏ខ្លាំងក្លាក្រហល់ក្រហាយ មិនជាទីត្រេកអរ មិនជា​ទីពេញចិត្ត ដែលអាចនាំជីវិតចេញបាន ១ ។ ភិក្ខុនោះ បានដូចសេចក្តីប្រាថ្នា បាន​មិន​លំបាក បានមិនខុសវេលានូវឈានទាំង ៤ ដែលប្រកបដោយចិត្តដ៏ឧត្តម ហើយនៅជាសុខក្នុងបច្ចុប្បន្ន ១ ។ ភិក្ខុនោះ តែងបាននូវការតាក់តែង សម្តែង​​ឫទិ្ធបាន ច្រើនប្រការ គឺកាយតែមួយ ធ្វើឲ្យទៅជាកាយច្រើនក៏បាន ឬកាយច្រើន ធ្វើឲ្យត្រឡប់ទៅជាកាយតែមួយក៏បាន នៅក្នុងទីកំបាំង ដើរ​ទៅក្នុងទីវាលក៏​បាន ។បេ។ ញ៉ាំងអំណាចកាយ ឲ្យផ្សព្វផ្សាយរហូត​ដល់​ព្រហ្មលោកក៏បាន ១ ។ ភិក្ខុនោះ មានត្រចៀកទិព្វដ៏បរិសុទ្ធ កន្លងហួស​ត្រចៀកមនុស្សធម្មតា រមែងឮ​សំឡេងពីរប្រការ គឺសំឡេងទិព្វនិងសំឡេង មនុស្ស ឆ្ងាយក៏បាន ជិតក៏បាន ១ ។ ភិក្ខុនោះ អាចកំណត់ដឹងចិត្តរបស់​សត្វ​ដទៃ បុគ្គលដទៃ ដោយចិត្តរបស់ខ្លួនបាន គឺចិត្តរបស់សត្វដទៃដែលប្រកប​ដោយរាគៈក្តី ក៏ដឹងថា ចិត្តប្រកបដោយរាគៈ ចិត្តរបស់សត្វដទៃដែលប្រាស​ចាករាគៈក្តី ។បេ។ ចិត្តដែលប្រកបដោយ​ទោសៈក្តី .​ . . ចិត្តដែលប្រាសចាក​ទោសៈក្តី .​ . . ចិត្តដែលប្រកបដោយមោហៈក្តី .​ . . ចិត្តដែលប្រាសចាក​មោហៈ​ក្តី .​ . . ចិត្តដែលមូលអារម្មណ៍ក្តី .​ . . ចិត្តដែលរាយ​មាយក្តី .​ . . ចិត្ត​ដែល​ជាមហគ្គតៈគឺជារូបាវចរនិងអរូបាវចរក្តី .​ . . ចិត្តដែលមិន​មែនជា​មហគ្គតៈ​ក្តី .​ . . ចិត្តដែលជាសឧត្តរៈគឺជាលោកិយៈក្តី .​ . . ចិត្តដែលជា​អនុត្តរៈ​គឺជាលោកុត្តរៈក្តី .​ . . ចិត្តដែលតាំងនៅល្អដោយសមាធិក្តី .​ . . ចិត្តដែល​មិនតាំងនៅល្អដោយសមាធិក្តី .​ . . ចិត្តដែលរួចាកកិលេសាសវៈក្តី .​ . . ចិត្តដែល​មិនទាន់រួចចាកកិលេសាសវៈក្តី ក៏ដឹងច្បាស់ថា ជាចិត្តមិនបាន​រួចចាក​កិលេសាសវៈ ១ ។ ភិក្ខុនោះ រឭកឃើញនូវបុព្វេនិវាស គឺលំដាប់ ខន្ធដែល​អាស្រ័យនៅក្នុងកាលមុនជាច្រើនជាតិ គឺរឭកឃើញ ១ ជាតិ ២ ជាតិ ។បេ។ ព្រមទាំងអាការគឺរូបនិងអាហារជាដើម ព្រមទាំងឧទ្ទេស គឺ​ឈ្មោះ​និង​គោត្រកូល​ដោយប្រការដូច្នេះ ១ ។ ភិក្ខុនោះ មានចក្ខុទិព្វដ៏​បរិសុទ្ធ កន្លងហួស​ចក្ខុរបស់មនុស្សធម្មតា បានឃើញនូវពួកសត្វ ដែលច្យុតនិងកើត​ឡើង ជាសត្វ​ថោកទាបខ្លះ ខ្ពង់ខ្ពស់ខ្លះ មានរូបល្អខ្លះ មានរូបអាក្រក់ខ្លះ មាន​គតិល្អខ្លះ មានគតិអាក្រក់ខ្លះ ។បេ។ បានដឹងនូវពួកសត្វ ដែលប្រព្រឹត្តទៅ​តាម​កម្មរបស់​ខ្លួន ដោយប្រការដូច្នេះ ១ ។ ភិក្ខុនោះ រមែងធ្វើឲ្យជាក់ច្បាស់ សម្រេច ដោយ​បញ្ញាដ៏ឧត្តម ដោយខ្លួនឯង ក្នុងបច្ចុប្បន្ន នូវចេតោវិមុត្តិ និង​បញ្ញាវិមុត្តិ ដែលមិន​មានអាសវៈ ហើយសម្រេចសម្រាន្តនៅ ដោយឥរិយា-បថ​​ទាំងបួន ១ ។ ម្នាលភិក្ខុ​ទាំងឡាយ កាលបើ កាយគតាសតិដែលភិក្ខុបាន​ធ្វើ​ឲ្យថ្នឹក បានចម្រើន បានធ្វើ​ឲ្យរឿយៗ បានធ្វើឲ្យដូចជាយាន បានតំកល់ បានប្រព្រឹត្តរឿយៗ បានប្រារព្ធល្អ ផ្គត់ផ្គង់ល្អហើយ តែងបាននូវអានិសង្ស​ទាំង ១០ ប្រការនេះឯង ជាប្រាកដ ។ លុះព្រះមានព្រះភាគ បានត្រាស់សូត្រ​នេះចប់ហើយ ភិក្ខុទាំងអម្បាលនោះ ក៏មានសេចក្តីពេញចិត្ត ត្រេកអរហើយ ចំពោះភាសិតព្រះមានព្រះភាគ ។</p>
        <p>ចប់ កាយគតាសតិសូត្រ ទី ៩ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>