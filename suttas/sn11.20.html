<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn11.20' lang='km'>
        <header>
            <ul>
            </ul>
            <h1>តតិយ​សក្ក​នមស្សន​សូត្រ ទី ១០</h1>
        </header>
        <p><a class='ref km' id='km៤១៧' href='#km៤១៧'>៤១៧</a>សាវត្ថី​និទាន។ ម្នាល​ភិក្ខុ​ទាំងឡាយ កាល​ពី​ព្រេងនាយ​សក្កទេវានមិន្ទ ត្រាស់​ហៅ​មាតលិសង្គាហក​ទេវបុត្ត​មក​ប្រាប់​ថា ម្នាល​មាតលិ​សំឡាញ់ ចូរ​អ្នក​ទឹម​រថ​អាជានេយ្យ ដែល​ទឹម​សេះ​មួយ​ពាន់ យើង​នឹង​ទៅ​កាន់​ឧយ្យាន​ភូមិ ដើម្បី​មើល​នូវ​ទី​ដ៏​សប្បាយ។ ម្នាល​ភិក្ខុ​ទាំងឡាយ មាតលិសង្គាហក​ទេវបុត្ត ទទួល​ស្ដាប់​សក្កទេវានមិន្ទ​ថា ព្រះករុណា​ថ្លៃ​វិសេស សូម​ព្រះអង្គ​មាន​សេចក្ដី​ចម្រើន ហើយ​ទឹម​រថ​អាជានេយ្យ ដែល​ទឹម​សេះ​មួយ​ពាន់ រួច​ក្រាបទូល​សក្កទេវានមិន្ទ​ថា បពិត្រ​ព្រះអង្គ​អ្នក​និទ៌ុក្ខ រថ​អាជានេយ្យ ដែល​ទឹម​សេះ​មួយ​ពាន់ ខ្ញុំ​ព្រះអង្គ​ទឹម​បម្រុង​ចាំ​ព្រះអង្គ​រួចហើយ សូម​ទ្រង់​សំគាល់​នូវ​កាល​គួរ​នឹង​ស្ដេច​ទៅ ក្នុង​កាល​ឥឡូវ​នេះ​ចុះ។ ម្នាល​ភិក្ខុ​ទាំងឡាយ លំដាប់​នោះ​ឯង សក្ក​ទេវានមិន្ទ ស្ដេច​ចុះ​អំពី​វេជយន្ត​ប្រាសាទ ធ្វើ​អញ្ជលី​នមស្ការ ចំពោះ​ព្រះ​ភិក្ខុសង្ឃ។</p>
        <p><a class='ref km' id='km៤១៨' href='#km៤១៨'>៤១៨</a>ម្នាល​ភិក្ខុ​ទាំងឡាយ គ្រា​នោះ​ឯង មាតលិសង្គាហក​ទេវបុត្ត បាន​ពោល​នឹង​សក្កទេវានមិន្ទ ដោយ​គាថា ថា</p>
        <p>សេចក្ដី​ពិត​ថា ពួក​ជន​ទាំងនោះ ដេក​នៅ​ក្នុង​រាងកាយ​មាតា​ដ៏​ស្អុយ គួរ​តែ​ថ្វាយបង្គំ ចំពោះ​ព្រះអង្គ​វិញ ព្រោះ​ពួក​ជន​ទាំង​នុ៎ះ មុជ​ចុះ​ក្នុង​សាកសព​គឺ​ផ្ទៃ​មាតា ពេញ​ដោយ​ការ​ឃ្លាន​និង​ការ​ស្រេក បពិត្រ​វាសវៈ ព្រះអង្គ​ស្រឡាញ់​សេចក្ដី​ប្រព្រឹត្តិ របស់​ពួក​អ្នក​បួស​នោះ ដូច​ម្ដេច សូម​ទ្រង់​ប្រាប់​សេចក្ដី​ប្រព្រឹត្តិ​របស់​ពួក​អ្នក​បួស យើងខ្ញុំ​នឹង​ស្ដាប់​ពាក្យ​នោះ​របស់​ព្រះអង្គ។</p>
        <p><a class='ref km' id='km៤១៩' href='#km៤១៩'>៤១៩</a>សក្កទេវរាជ​មាន​ព្រះ​បន្ទូល​ថា ម្នាល​មាតលិ ខ្ញុំ​ស្រឡាញ់​ត្រង់​សេចក្ដី​ប្រព្រឹត្តិ របស់​ពួក​អ្នក​បួស​នោះ ព្រោះ​ពួក​អ្នក​បួស​នោះ វៀរ​ចាក​កាម​ណា មិន​អាល័យ​កាម​នោះ​សោះ អ្នក​បួស​ទាំង​នោះ​មិន​ទុក​ស្រូវ​ក្នុង​ជង្រុក​មិន​ទុក​ស្រូវ​ក្នុង​ក្អម​មិន​ទុក​ស្រូវ​ក្នុង​កញ្ច្រែង ស្វែងរក​តែ​អាហារ​ដែល​អ្នក​ដទៃ​សម្រេច ហើយ​ញ៉ាំង​អត្ត​ភាព ឲ្យ​ប្រព្រឹត្ត​ទៅ​ដោយ​អាហារ​នោះ ជា​អ្នក​មាន​វត្ត​ល្អ និយាយ​តែ​ពាក្យ​ជា​សុភា​សិត ជា​អ្នក​ស្ងប់​ស្ងៀម ប្រព្រឹត្ត​ធម៌​ស្មើ ម្នាល​មាតលិ អម្បាល​ដូច​ជា​ពួកទេវតា​នៅ​ឈ្លោះ​គ្នា​នឹង​ពួក​អសុរ ពួក​សត្វ​ជា​ច្រើន ​ក៏​នៅ​ឈ្លោះ​គ្នា​ដែរ កាលបើ​ពួក​សត្វ​កំពុង​ឈ្លោះ​គ្នា ពួក​អ្នក​បួស​នោះ មិន​ឈ្លោះ​គ្នា​សោះ ជា​អ្នក​រំលត់​ក្នុង​ពួក​សត្វ ដែល​មាន​អាជ្ញា​ដល់​ខ្លួន កាល​ពួក​សត្វ​ប្រកប​ដោយ​សេចក្ដី​ប្រកាន់ លោក​មិន​មាន​សេចក្ដី​ប្រកាន់​​ទេ ម្នាល​មាតលិ ខ្ញុំ​ថ្វាយបង្គំ​ចំពោះ​អ្នក​បួស​នោះ។</p>
        <p><a class='ref km' id='km៤២០' href='#km៤២០'>៤២០</a>បពិត្រ​សក្កទេវរាជ ទ្រង់​ថ្វាយបង្គំ ចំពោះ​ពួក​បុគ្គល​ណា ពួក​បុគ្គល​នោះ​ប្រសើរ​បំផុត ​ក្នុង​លោក​ពិត​ហើយ បពិត្រ​វាសវៈ ទ្រង់​ថ្វាយបង្គំ ចំពោះ​ពួក​បុគ្គល​ណា ខ្ញុំ​ព្រះអង្គ​ក៏​ថ្វាយបង្គំ ចំពោះ​ពួក​បុគ្គល​នោះ​ដែរ។</p>
        <p><a class='ref km' id='km៤២១' href='#km៤២១'>៤២១</a>លុះ​មឃវ​ទេវរាជ ព្រះនាម​សុជម្បតិ ជា​ប្រធាន​របស់​ពួក​ទេវតា ពោល​ពាក្យ​នេះ​ហើយ ក៏​នមស្ការ ចំពោះ​ព្រះ​ភិក្ខុសង្ឃ ហើយ​ឡើង​គង់​លើ​រថ​ទៅ។</p>
        <p>ចប់ ទេវ​វគ្គ ទី ២ ។</p>
        <p>ឧទ្ទាន​នៃ​ទេវ​វគ្គ​នោះ គឺ</p>
        <p>ទេវ​សូត្រ ៣ ព្រះមានព្រះភាគ សម្តែង​ដោយ​វត្ត​បទ ទឡិទ្ទសូត្រ ១ រាមណេយ្យក​សូត្រ ១ យជមាន​សូត្រ ១ វន្ទន​សូត្រ ១ សក្កនមស្សន​សូត្រ ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>