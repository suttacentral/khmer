<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn68' lang='km'>
        <header>
            <ul>
            </ul>
            <h1>នឡកបានសូត្រ ទី ៨</h1>
        </header>
        <p><a class='ref km' id='km195' href='#km195'>១៩៥</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុងព្រៃ​ចារ ទៀបស្រុកនឡកបានៈ ក្នុងដែនកោសល ។ ក៏សម័យនោះ កុលបុត្តទាំងឡាយច្រើនរូប ជាអ្នកមានកេរ្ត៍ឈ្មោះប្រាកដជាងគេ ចេញចាកផ្ទះចូលមកកាន់ផ្នួស ដោយសទ្ធា ឧទ្ទិសព្រះ​មានព្រះភាគ គឺព្រះអនុរុទ្ធមានអាយុ ១ ព្រះភទ្ទិយៈមានអាយុ ១ ព្រះកិម្ពិលៈមានអាយុ ១ ព្រះ​ភគ្គុមានអាយុ ១ ព្រះកោណ្ឌញ្ញៈមានអាយុ ១ ព្រះរេវតមានអាយុ ១ ព្រះអានន្ទមានអាយុ ១ និងកុលបុត្តទាំងឡាយ ដែលមានកេរ្ត៍ឈ្មោះប្រាកដជាងគេដទៃទៀត ។ ក៏សម័យនោះឯង ព្រះមានព្រះភាគ មានភិក្ខុសង្ឃជាបរិវារ ទ្រង់គង់ក្នុងទីវាល ។ គ្រានោះឯង ព្រះមានព្រះភាគ ទ្រង់ប្រារព្ធនូវកុលបុត្តទាំងឡាយ ហើយត្រាស់ហៅពួកភិក្ខុមកសួរថា ម្នាលភិក្ខុទាំងឡាយ កុលបុត្តទាំងឡាយណា ចេញចាកផ្ទះ ចូលមកកាន់ផ្នួសហើយ ដោយ​សទ្ធា ឧទ្ទិសតថាគត ម្នាលភិក្ខុទាំងឡាយ កុលបុត្តទាំងនោះ ត្រេកអរហើយក្នុងព្រហ្មចរិយៈ ខ្លះដែរឬទេ ។ ភិក្ខុទាំងឡាយនោះ ក៏នៅស្ងៀម ។ ព្រះមានព្រះភាគ​ទ្រង់ប្រារព្ធកុលបុត្តទាំង​នោះ ទើបត្រាស់សួរពួកភិក្ខុ អស់វារៈពីរដងថា ម្នាលភិក្ខុទាំងឡាយ កុលបុត្តទាំងឡាយណា ចេញចាកផ្ទះ ចូលមកកាន់ផ្នួសហើយ ដោយសទ្ធា ឧទ្ទិសតថាគត ម្នាលភិក្ខុទាំងឡាយ ភិក្ខុ​ទាំងអម្បាលនោះ ត្រេកអរហើយក្នុងព្រហ្មចរិយៈ ខ្លះដែរឬទេ ។ ភិក្ខុអម្បាលនោះ ក៏នៅស្ងៀម អស់វារៈពីរដងទៀត ។ ព្រះមានព្រះភាគ ទ្រង់ប្រារព្ធកុលបុត្តទាំងនោះ ទើប​ត្រាស់សួរពួកភិក្ខុ អស់វារៈបីដងថា ម្នាលភិក្ខុទាំងឡាយ កុលបុត្តទាំងឡាយណា ចេញចាក​ផ្ទះចូលមកកាន់ផ្នួសហើយ ដោយសទ្ធា ឧទ្ទិសតថាគត ម្នាលភិក្ខុទាំងឡាយ ភិក្ខុអម្បាល​នោះ ត្រេកអរហើយក្នុងព្រហ្មចរិយៈ ខ្លះដែរឬទេ ។ ភិក្ខុអម្បាលនោះ ក៏នៅស្ងៀម អស់វារៈ​បីដងទៀត ។</p>
        <p><a class='ref km' id='km196' href='#km196'>១៩៦</a>លំដាប់នោះ ព្រះមានព្រះភាគ ទ្រង់ព្រះតម្រិះថា បើដូច្នោះគួរតែតថាគត សួរ​កុលបុត្តអម្បាលនោះឯង ។ គ្រានោះ ព្រះមានព្រះភាគ ទ្រង់ត្រាស់សួរព្រះអនុរុទ្ធមានអាយុ​ថា ម្នាលពួកអនុរុទ្ធ អ្នកទាំងឡាយ ត្រេកអរហើយក្នុងព្រហ្មចរិយៈ ខ្លះដែរឬទេ ។ ឱព្រះអង្គ​ដ៏ចម្រើន ពួកខ្ញុំព្រះអង្គត្រេកអរក្នុងព្រហ្មចរិយៈ ។ ម្នាលពួកអនុរុទ្ធ ប្រពៃហើយ ប្រពៃហើយ ម្នាលពួកអនុរុទ្ធ អ្នកទាំងឡាយ ត្រេកអរហើយក្នុងព្រហ្មចរិយៈ ដោយហេតុណា ហេតុនុ៎ះឯង សមគួរដល់អ្នកទាំងឡាយ ដែលជាកុលបុត្តចេញចាកផ្ទះ ចូលកាន់ផ្នួសដោយ​សទ្ធាហើយ ម្នាលពួកអនុរុទ្ធ ព្រោះថា អ្នកទាំងឡាយ ប្រកបដោយវ័យជាតម្បូង ជាកម្លោះ ដ៏ចម្រើន មានសក់ខ្មៅស្រិល គួរនឹងបរិភោគកាមទាំងឡាយ ព្រោះហេតុណា ម្នាលពួក​អនុរុទ្ធ ព្រោះហេតុនោះ អ្នកទាំងឡាយ កំពុងប្រកបដោយវ័យជាតម្បូង ជាកម្លោះដ៏ចម្រើន មានសក់ខ្មៅស្រិល ក៏ឆ្លៀតចេញចាកផ្ទះ ចូលមកកាន់ផ្នួសបាន ម្នាលពួកអនុរុទ្ធ មួយវិញ​ទៀត អ្នកទាំងឡាយនោះ មិនមែនព្រះរាជាទ្រង់គុំកួន ហើយចេញចាកផ្ទះចូលមកកាន់ផ្នួស​ទេ មិនមែនចោរគុំកួន ហើយចេញចាកផ្ទះចូលមកកាន់ផ្នួសទេ មិនមែនចំពាក់បំណុលគេ ហើយចេញចាកផ្ទះ ចូលមកកាន់ផ្នួសទេ មិនមែនមាន​រឿងក្តី ហើយភ័យចេញចាកផ្ទះ ចូលមកកាន់ផ្នួសទេ គឺពិតជា ( អ្នកទាំងឡាយ គិតឃើញថា ) ឱហ្ន៎ អាត្មាអញ ជាអ្នកត្រូវជាតិ ជរា មរណៈ សោកៈ បរិទេវៈ ទុក្ខៈ ទោមនស្សៈ និងឧបាយាសៈ គ្របសង្កត់ ឈ្មោះថាអ្នកមានទុក្ខគ្របសង្កត់ មានទុក្ខរួបរឹតហើយ ឱធ្វើម្តេចហ្ន៎ ការធ្វើនូវទីបំផុតកង​ទុក្ខទាំងអស់នេះ នឹងបា្រកដបាន ម្នាលពួកអនុរុទ្ធ ក្រែងអ្នកទាំងឡាយ មានសទ្ធាយ៉ាងនេះ ហើយចេញចាកផ្ទះចូលមកកាន់ផ្នួសឬ ។ ព្រះករុណាព្រះអង្គ ។ ម្នាលពួកអនុរុទ្ធ ចុះកុល​បុត្តដែលបួសយ៉ាងនេះហើយ ត្រូវធ្វើកិច្ចអ្វីខ្លះ ។ ម្នាលពួកអនុរុទ្ធ ( ប្រសិនបើ ) បុគ្គលស្ងាត់​ចាកកាមទាំងឡាយ ស្ងាត់ចាកអកុសលធម៌ទាំងឡាយ តែនូវមិនទាន់បានដល់បីតិនិងសុខ ឬ មិនទាន់បានដល់សេចក្តីសុខដទៃ ដែលស្ងាត់លើសជាងបីតិនិងសុខនោះទេ ។ អភិជ្ឈាក្តី តែងគ្របសង្កត់ចិត្តរបស់បុគ្គលនោះបាន ព្យាបាទក្តី តែងគ្របសង្កត់ចិត្តរបស់បុគ្គលនោះ​បាន ថីនមិទ្ធៈក្តី តែងគ្របសង្កត់ចិត្តរបស់បុគ្គលនោះបាន វិចិកិច្ឆាក្តី តែងគ្របសង្កត់ចិត្ត​របស់បុគ្គលនោះបាន ឧទ្ធច្ចកុក្កុច្ចៈក្តី តែងគ្របសង្កត់ចិត្តរបស់បុគ្គលនោះបាន អរតិក្តី តែង​គ្របសង្កត់ចិត្ត របស់បុគ្គលនោះបាន សេចក្តីខ្ជិលច្រអូសក្តី តែងគ្របសង្កត់ចិត្ត របស់​បុគ្គលនោះបាន ម្នាលពួកអនុរុទ្ធ ( ព្រោះថា ) បុគ្គលនោះ ស្ងាត់ចាកកាមទាំងឡាយ ស្ងាត់ ។</p>
        <p><a class='ref km' id='km197' href='#km197'>១៩៧</a>ម្នាលពួកអនុរុទ្ធ អ្នកទាំងឡាយ មានសេចក្តីត្រិះរិះ ក្នុងតថាគត ថា អាសវៈទាំង​ឡាយណា នាំមកនូវសេចក្តីសៅហ្មង នាំមកនូវភពថ្មី ប្រកបដោយសេចក្តីក្រវល់ក្រវាយ មានវិបាកជាទុក្ខតទៅ ជាទីតាំងនៃជាតិ ជរា និងមរណៈ អាសវៈទាំងអម្បាលនោះ ព្រះតថាគត ពុំទាន់បានលះបង់ទេ ហេតុដូច្នោះ បានជាព្រះតថាគត ដឹងហើយទើបសេពរបស់​ខ្លះ ( ដែលគួរសេព ) ដឹងហើយទើបអត់សង្កត់របស់ខ្លះ ( ដែលគួរអត់សង្កត់ ) ដឹងហើយទើប​វារបស់ខ្លះ ( ដែលគួរវា ) ដឹងហើយទើបបន្ទោបង់របស់ខ្លះ ( ដែលគួរបន្ទោបង់ ) ដូច្នេះឬ ។ បពិត្រព្រះអង្គដ៏ចម្រើន ពួកខ្ញុំព្រះអង្គ និងបានត្រិះរិះ ចំពោះព្រះមានព្រះភាគ យ៉ាងនេះថា អាសវៈទាំងឡាយ នាំមកនូវសេចក្តីសៅហ្មង នាំមកនូវភពថ្មី ប្រកបដោយសេចក្តីក្រវល់​ក្រវាយ មានវិបាកជាទុក្ខតទៅ ជាទីតាំងនៃជាតិ ជរា និងមរណៈ អាសវៈអម្បាល់នោះ ព្រះ​តថាគតមិនទាន់បានលះបង់ទេ ហេតុដូច្នោះ បានជាព្រះតថាគត ទ្រង់ជ្រាបហើយទើបសេព​របស់ខ្លះ ទ្រង់ជ្រាបហើយទើបអត់សង្កត់របស់ខ្លះ ទ្រង់ជ្រាបហើយទើបវារបស់ខ្លះ ទ្រង់ជ្រាប​ហើយទើបបន្ទោបង់របស់ខ្លះ ដូច្នេះក៏ទេ បពិត្រព្រះអង្គដ៏ចម្រើន តែពួកខ្ញុំព្រះអង្គមានសេចក្តី​ត្រិះរិះ ចំពោះព្រះមានព្រះភាគ យ៉ាងនេះថា អាសវៈទាំងឡាយ នាំមកនូវសេចក្តីសៅហ្មង នាំមកនូវភពថ្មី ប្រកបដោយសេចក្តីក្រវល់ក្រវាយ មានវិបាកជាទុក្ខតទៅ ជាទីតាំងនៃជាតិ​ ជរានិងមរណៈ អាសវៈអម្បាលនោះ ព្រះតថាគត ទ្រង់លះបង់បានហើយ ហេតុដូច្នោះ បាន​ជាព្រះតថាគត ទ្រង់ជ្រាបហើយទើបសេពរបស់ខ្លះ ទ្រង់ជ្រាបហើយទើបអត់សង្កត់របស់ខ្លះ ទ្រង់ជ្រាបហើយទើបវារបស់ខ្លះ ទ្រង់ជ្រាបហើយទើបបន្ទោបង់របស់ខ្លះដូច្នេះឯង ។ ម្នាលពួកអនុរុទ្ធ ប្រពៃហើយ ប្រពៃហើយ ម្នាលពួកអនុរុទ្ធ អាសវៈទាំងឡាយណា ដែលនាំ​មកនូវសេចក្តីសៅហ្មង នាំមកនូវភពថ្មី ប្រកបដោយសេចក្តីក្រវល់ក្រវាយ មានវិបាកជា​ទុក្ខតទៅ ជាទីតាំងនៃជាតិ ជរានិងមរណៈ អាសវៈអម្បាលនោះ តថាគត បានលះបង់ហើយ បានផ្តាច់ផ្តិលឫសគល់អស់ហើយ បានធ្វើវត្ថុសម្រាប់កើតទៀតឲ្យអស់រលើង ដូចជាដើម​ត្នោត ដែលគេក្របែល គាស់រំលើងឲ្យលែងដុះតទៅទៀត ជាធម៌លែងមានបែបភាពតទៅ ទៀត ជាធម៌មិនមានកំណើតតទៅខាងមុខទៀត ម្នាលពួកអនុរុទ្ធ ដូចជាដើមត្នោតកំបត់ក មិនគួរដុះឡើងវិញបាន យ៉ាងណា ម្នាលពួកអនុរុទ្ធ អាសវៈទាំងឡាយណា ដែលនាំមកនូវ​សេចក្តីសៅហ្មង នាំមកនូវភពថ្មី ប្រកបដោយសេចក្តីក្រវល់ក្រវាយ មានវិបាកជាទុក្ខតទៅ ជាទីតាំងនៃជាតិ ជរា និងមរណៈ ( អាសវៈទាំងនោះ ) តថាគត លះបង់ហើយ បានផ្តាច់ផ្តិល​ឫសគល់អស់ហើយ បានធ្វើវត្ថុសម្រាប់កើតទៀតឲ្យអស់រលើងដូចជាដើមត្នោត ដែលគេ​ក្របែលគាស់រំលើងឲ្យលែងដុះតទៅទៀត ជាធម៌លែងមានបែបភាពតទៅទៀតហើយ ជាធម៌មិនមានកំណើតតទៅខាងមុខទៀតទេ យ៉ាងនោះឯង ព្រោះហេតុនោះ បានជាតថាគត ដឹងហើយទើបសេពរបស់ខ្លះ ដឹងហើយទើបអត់សង្កត់របស់ខ្លះ ដឹងហើយទើបវារបស់ខ្លះ ដឹងហើយទើបបន្ទោបង់របស់ខ្លះ ។</p>
        <p><a class='ref km' id='km198' href='#km198'>១៩៨</a>ម្នាលពួកអនុរុទ្ធ អ្នកសម្គាល់សេចក្តីនោះថាដូចម្តេច ព្រះតថគត ឃើញប្រយោជន៍ដូចម្តេច បានជាព្យាករក្នុងកំណើតរបស់ពួកសាវ័កដែលធ្វើ​មរណ​កាលកន្លងទៅហើយ ថា សាវ័កឯណោះ កើតក្នុងទីឯណោះ សាវ័កឯណោះ កើតក្នុងទីឯ​ណោះ ។ បពិត្រព្រះអង្គដ៏ចម្រើន ធម៌ទាំងឡាយ របស់ខ្ញុំព្រះអង្គទាំងឡាយ មានព្រះមានព្រះភាគ ជាមូលមានព្រះមានព្រះភាគជាអ្នកណែនាំ មានព្រះមានព្រះភាគជា​ទីពឹងអាស្រ័យ បពិត្រព្រះអង្គដ៏ចម្រើន សូមព្រះមានព្រះភាគ មេត្តាប្រោសបំភ្លឺ នូវសេចក្តី​នៃភាសិតនុ៎ះ ភិក្ខុទាំងឡាយបានស្តាប់ភាសិតរបស់ព្រះអង្គហើយ និងចងចាំទុកបាន ។ ម្នាល​ពួកអនុរុទ្ធ តថាគត ព្យាករក្នុងកំណើតរបស់ពួកសាវ័ក ដែលធ្វើមរណកាលកន្លងទៅ​ហើយថា សាវ័កឯណោះ កើតក្នុងទីឯណោះ សាវ័កឯណោះ កើតក្នុងទីឯណោះ ដើម្បីឲ្យ​ជនស្ញប់ស្ញែង ក៏ទេ ដើម្បីប្រលោមជន ក៏ទេ ដើម្បីអានិសង្ឃគឺលាភសក្ការៈនិងសេចក្តី​សរសើរ ក៏ទេ ( ឬ ) គិតថា ឲ្យគេស្គាល់តថាគត ក៏ទេ ។ ម្នាលពួកអនុរុទ្ធ កុលបុត្តទាំងឡាយ ដែលមានសទ្ធា មានសេចក្តីត្រេកអរខ្លាំង មានបាមោជ្ជៈ ក្លៀវក្លា លុះ​កុលបុត្តអម្បាលនោះ បានស្តាប់ព្យាករនោះហើយ តែងបង្អោនចិត្តទៅ ដើម្បីភាពដូច្នោះ ម្នាលពួកអនុរុទ្ធ ព្យាករនោះ ប្រព្រឹត្តទៅ ដើម្បីប្រយោជន៍និងសេចក្តីសុខ ដល់ពួកបុគ្គល​ទាំងឡាយនោះ អស់កាលជាយូរអង្វែង ។</p>
        <p><a class='ref km' id='km199' href='#km199'>១៩៩</a>ម្នាលពួកអនុរុទ្ធ ភិក្ខុ ក្នុងធម្មវិន័យនេះ រមែងឮថា ភិក្ខុឈ្មោះនេះ មានមរណកាលធ្វើហើយ ភិក្ខុនោះ ព្រះមានព្រះភាគទ្រង់ព្យាករថា បានស្ថិតនៅក្នុង​អរហត្តផល ដូច្នេះ ភិក្ខុនោះ យល់ឃើញលោកមានអាយុនោះ ដោយខ្លួនឯង ឬបានឮតៗ​មកថា លោកមានអាយុនោះ មានសីលយ៉ាងនេះ ដូច្នេះខ្លះ លោកមានអាយុនោះ មានធម៌​យ៉ាងនេះ ដូច្នេះខ្លះ លោកមានអាយុនោះ មានបញ្ញាយ៉ាងនេះ ដូច្នេះខ្លះ លោកមានអាយុនោះ មានវិហារធម៌យ៉ាងនេះ ដូច្នេះខ្លះ លោកមានអាយុនោះ មានវិមុត្តិយ៉ាងនេះ ដូច្នេះខ្លះ ។ ភិក្ខុនោះ រលឹកឃើញ នូវសទ្ធា សីលៈ សុតៈ ចាគៈ និងបញ្ញារបស់លោកនោះហើយ ក៏បង្អោន​ចិត្តទៅដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថា ផាសុវិហារធម៌របស់ភិក្ខុ ។ ម្នាលពួកអនុរុទ្ធ ភិក្ខុក្នុងធម្មវិន័យនេះ រមែងឮថា ភិក្ខុឈ្មោះនេះ មានមរណកាលធ្វើហើយ ភិក្ខុនោះ ព្រះមានព្រះភាគទ្រង់ព្យាករថា ជាឱបបាតិកៈ​កំណើត ( កើតក្នុងសុទ្ធាវាស ) ជាអ្នកបរិនិព្វានក្នុងសុទ្ធាវាសនោះ មានសភាពមិនត្រឡប់​ចាកលោកនោះមកវិញឡើយ ព្រោះអស់ទៅនៃឱរម្ភាគិយសំយោជនៈទាំងឡាយ ៥ ដូច្នេះ ភិក្ខុនោះ យ​ល់ឃើញលោកមានអាយុនោះ ដោយខ្លួនឯង ឬបានឮតៗមកថា លោកមាន​អាយុនោះ មានសីលយ៉ាងនេះ ដូច្នេះខ្លះ មានធម៌យ៉ាងនេះ ។ បេ ។ មានបញ្ញាយ៉ាងនេះ … មានវិហារធម៌យ៉ាងនេះ … លោកមានអាយុនោះ មានវិមុត្តិយ៉ាងនេះ ដូច្នេះខ្លះ ។ ភិក្ខុនោះ រលឹកឃើញ នូវសទ្ធា សីលៈ សុតៈ ចាគៈ និងបញ្ញារបស់លោកនោះហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថា ផាសុវិហារធម៌របស់ភិក្ខុ ។ ម្នាលពួកអនុរុទ្ធ ភិក្ខុក្នុងធម្មវិន័យនេះ រមែងឮថា ភិក្ខុឈ្មោះនេះ មានមរណកាលធ្វើហើយ ភិក្ខុនោះ ព្រះមានព្រះភាគ ទ្រង់ព្យាករថា ជាសកទាគាមិបុគ្គល និងមកកាន់លោកនេះ​ម្តងទៀត ហើយធ្វើនូវទីបំផុតទុក្ខបាន ព្រោះអស់ទៅនៃសំយោជនៈទាំង ៣ មានរាគៈ ទោសៈ មោហៈ ស្រាលស្តើង ដូច្នេះ ភិក្ខុនោះយល់ឃើញលោកមានអាយុនោះដោយខ្លួនឯង ឬបាន​ឮតៗ មកថា លោកមានអាយុនោះ មានសីលយ៉ាងនេះ ដូច្នេះខ្លះ មានធម៌យ៉ាងនេះ ។ បេ ។ មានបញ្ញាយ៉ាងនេះ … មានវិហារធម៌យ៉ាងនេះ … លោកមានអាយុនោះ មានវិមុត្តិយ៉ាងនេះ ដូច្នេះខ្លះ ។ ភិក្ខុនោះ រលឹកឃើញនូវសទ្ធា សីលៈ សុតៈ ចាគៈ និងបញ្ញា របស់លោកនោះ​ហើយ ក៏បង្អោនចិត្តទៅដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថា ផាសុវិហារធម៌របស់ភិក្ខុ ។ ម្នាលពួកអនុរុទ្ធ ភិក្ខុក្នុងធម្មវិន័យនេះ រមែងឮថា ភិក្ខុឈ្មោះនេះ មានមរណកាលធ្វើហើយ ភិក្ខុនោះ ព្រះមានព្រះភាគទ្រង់ព្យាករថា ជាសោតាបន្នបុគ្គល មានសភាពមិនធ្លាក់ចុះក្នុងអបាយជាបុគ្គលទៀង មានសម្ពោធិជាទីប្រព្រឹត្តទៅក្នុងខាងមុខ ព្រោះអស់ទៅនៃសំយោជនៈទាំង ៣ ដូច្នេះ ភិក្ខុនោះ យល់ឃើញលោកមានអាយុនោះដោយ​ខ្លួនឯង ឬបានឮតៗមកថា លោកមានអាយុនោះ មានសីលយ៉ាងនេះ ដូច្នេះ មានធម៌យ៉ាង​នេះ ។ បេ ។ មានសញ្ញាយ៉ាងនេះ … មានវិហារធម៌យ៉ាងនេះ … លោកមានអាយុនោះ មាន​វិមុត្តិយ៉ាងនេះ ដូច្នេះខ្លះ ។ ភិក្ខុនោះ រលឹកឃើញនូវសទ្ធា សីលៈ សុតៈ ចាគៈ និងបញ្ញា របស់​លោកនោះហើយ ក៏បង្អោនចិត្តទៅដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះ​ថា ផាសុវិហារធម៌ របស់ភិក្ខុ ។</p>
        <p><a class='ref km' id='km200' href='#km200'>២០០</a>ម្នាលពួគអនុរុទ្ធ ភិក្ខុនីក្នុងធម្មវិន័យនេះ រមែងឮថាភក្ខុនីឈ្មោះនេះ មានមរណ​កាលធ្វើហើយ ភិក្ខុនីនោះ ព្រះមានព្រះភាគទ្រង់ព្យាករថា បានឋិតនៅក្នុងអរហត្តផល ដូច្នេះ ភិក្ខុនីនោះ យល់ឃើញនាងនោះដោយខ្លួនឯង ឬបានឮតៗ មកថា នាងនោះមានសីលយ៉ាង​នេះដូច្នេះខ្លួ នាងនោះមានធម៌យ៉ាងនេះដូច្នេះខ្លះ នាងនោះមានបញ្ញាយ៉ាងនេះ ដូច្នេះខ្លះ នាង​នោះមានវិហារធម៌យ៉ាងនេះ ដូច្នេះខ្លះ នាងនោះមានវិមុត្តិយ៉ាងនេះដូច្នេះខ្លះ ។ ភិក្ខុនីនោះរលឹក​ឃើញ នូវសទ្ទា សីលៈ សុតៈ ចាគៈនិងបញ្ញា របស់ភិក្ខុនីនោះហើយ ក៏បង្អោនចិត្តទៅ ដើម្បី​ភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថា ផាសុវិហារធម៌របស់ភិក្ខុនី ។ ម្នាល​ពួកអនុរុទ្ធ ភិក្ខុនីក្នុងធម្មវិន័យនេះ រមែងឮថា ភិក្ខុនីឈ្មោះនេះ មានមរណកាលធ្វើហើយ ភិក្ខុ​នីនោះ ព្រះមានព្រះភាគ ទ្រង់ព្យាករថា មានសភាពជាឱបបាតិកៈកំណើត ជាអ្នកបរិនិព្វាន​ក្នុង​លោកនោះ មានសភាពមិនត្រឡប់ចាកលោកនោះមកវិញឡើយ ព្រោះអស់ទៅនៃឱរម្ភាគិ-​យសំយោជនៈ ៥ ដូច្នេះ ភិក្ខុនីនោះ យល់ឃើញនាងនោះដោយខ្លួនឯង ឬបានឮតៗ មកថា នាងនោះមានសីលយ៉ាងនេះ ដូច្នេះខ្លះ នាងនោះមាន ធម៌យ៉ាងនេះ ដូច្នេះខ្លះ នាងនោះមានបញ្ញាយ៉ាងនេះ ដូច្នេះខ្លះ នាងនោះមានវិហារធម៌យ៉ាងនេះ ដូច្នេះខ្លះ នាងនោះ​មានវិមុត្តិយ៉ាងនេះ ដូច្នេះខ្លះ ។ ភិក្ខុនីនោះ រលឹកឃើញ នូវសទ្ធា សីល សុតៈ ចាគៈ និងបញ្ញា​របស់ភិក្ខុនីនោះហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថា ផាសុវិហារធម៌របស់ភិក្ខុនី ។ ម្នាលពួកអនុរុទ្ធ ភិក្ខុនីក្នុងធម្មវិន័យនេះ រមែងឮថា ភិក្ខុនីឈ្មោះនេះ មានមរណកាលធ្វើហើយ ភិក្ខុនីនោះ ព្រះមានព្រះភាគទ្រង់ព្យាករថា ជាសកទាគាមិនីបុគ្គល មកកាន់លោកនេះតែម្តងទៀត ហើយធ្វើនូវទីបំផុតទុក្ខ​ ព្រោះអស់​ទៅនៃសំយោជនៈទាំង ៣ មានរាគៈទោសៈមោហៈ ស្រាលស្តើង ដូច្នេះ ភិក្ខុនោះ បានយល់ឃើញនាងនោះដោយខ្លួនឯង ឬបានឮតៗ មកថា នាងនោះមានសីលយ៉ាងនេះ ដូច្នេះខ្លះ មានធម៌យ៉ាងនេះ ។ បេ ។ មានបញ្ញាយ៉ាងនេះ ... មានវិហារធម៌យ៉ាងនេះ ... នាង​នោះមានវិមុត្តិយ៉ាងនេះ ដូច្នេះខ្លះ ។ ភិក្ខុនីនោះ រលឹកឃើញ នូវសទ្ធា សីលៈ សុតៈ ចាគៈ និង​បញ្ញា របស់ភិក្ខុនីនោះ ក៏បង្អោនចិត្តទៅដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថាផាសុវិហារធម៌របស់ភិក្ខុនី ។ ម្នាលពួកអនុរុទ្ធ ភិក្ខុនីក្នុង​ធម្មវិន័យនេះ រមែងឮថា ភិក្ខុនីឈ្មោះនេះ មានមរណកាលធ្វើហើយ ភិក្ខុនីនោះ ព្រះមានព្រះភាគទ្រង់ព្យាករថា ជាសោតាបន្នបុគ្គល មានសភាពមិនធ្លាប់ចុះក្នុងអបាយ ជាបុគ្គលទៀង មានសម្ភោធិជាទី​ប្រព្រឹត្តទៅក្នុងខាងមុខ ព្រោះអស់ទៅនៃសំយោជនៈ ៣ ដូច្នេះ ភិក្ខុនីនោះបានយល់ឃើញ​នាង​នោះដោយខ្លួនឯង ឬបានឮតៗ មកថា នាងនោះ មានសីលយ៉ាងនេះ ដូច្នេះខ្លះ មានធម៌យ៉ាង​នេះ ។ បេ ។ មានបញ្ញាយ៉ាងនេះ ... មានវិហារធម៌យ៉ាងនេះ ... នាងនោះមានវិមុត្តិយ៉ាងនេះ ដូច្នេះខ្លះ ។ ភិក្ខុនីនោះ រលឹកឃើញ​នូវសទ្ធា សីលៈ សុតៈ ចាគៈ និងបញ្ញារបស់ភិក្ខុនីនោះ​ហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថាផាសុ​វិហារធម៌របស់ភិក្ខុនី ។</p>
        <p><a class='ref km' id='km201' href='#km201'>២០១</a>ម្នាលពួកអនុរុទ្ធ ឧបាសក ក្នុងធម្មវិន័យនេះ រមែងឮថា ឧបាសកឈ្មោះនេះ មានមរណកាលធ្វើហើយ ឧបាសកនោះ ព្រះមានព្រះភាគទ្រង់ព្យាករថា ជាឱបបាតិកៈ​កំណើត ជាអ្នកបរិនិព្វានក្នុងលោកនោះ មានសភាពមិនត្រឡប់ចាកលោកនោះមកវិញ​ឡើយ ព្រោះអស់ទៅនៃឱរម្ភាគិយសំយោជនៈ ៥ ដូច្នេះ ឧបាសកនោះ បានយល់ឃើញអ្នក មានអាយុនោះដោយខ្លួនឯង ឬបានឮតៗមកថា អ្នកមានអាយុនោះ មានសីលយ៉ាងនេះ ដូច្នេះខ្លះ អ្នកមានអាយុនោះ មានធម៌យ៉ាងនេះ ដូច្នេះខ្លួ អ្នកមានអាយុនោះ មានបញ្ញាយ៉ាងនេះ​ ដូច្នេះខ្លះ អ្នកមានអាយុនោះមានវិហារធម៌យ៉ាងនេះ ដូច្នេះខ្លះ អ្នកមាន​អាយុនោះ មានវិមុត្តិយ៉ាងនេះ ដូច្នេះខ្លះ ។ ឧបាសកនោះ រលឹកឃើញ នូវសទ្ធា សីលៈ សុតៈ ចាគៈ ​និងបញ្ញា របស់ឧបាសកនោះហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលពួក​អនុរុទ្ធ យ៉ាងនេះឯង ឈ្មោះថា ផាសុវិហារធម៌របស់ឧបាសក ។ ម្នាលពួកអនុរុទ្ធ ឧបាសក ក្នុងធម្មវិន័យនេះ រមែងឮថា ឧបាសកឈ្មោះនេះ មានមរណកាលធ្វើហើយ ឧបាសកនោះ ព្រះមានព្រះភាគ ទ្រង់ព្យាករថា ជាសកទាគាមិបុគ្គល នឹងមកកាន់លោកនេះ ម្តងទៀត ហើយធ្វើនូវទីបំផុតទុក្ខ ព្រោះអស់ទៅនៃសំយោជនៈ ៣ មានរាគៈ ទោសៈ មោហៈ ស្រាល​ស្តើង ដូច្នេះ ឧបាសកនោះ បានយល់ឃើញអ្នកមានអាយុនោះ ដោយខ្លួនឯង ឬបានឮតៗ មកថា អ្នកមានអាយុនោះ មានសីលយ៉ាងនេះ ដូច្នេះខ្លះ​ មានធម៌យ៉ាងនេះ ។ បេ ។ មានបញ្ញា​យ៉ាងនេះ … មានវិហារធម៌យ៉ាងនេះ … អ្នកមានអាយុនោះ មានវិមុត្តិយ៉ាងនេះ ដូច្នេះខ្លះ ។ ឧបាសកនោះ រលឹកឃើញ នូវសទ្ធា សីលៈ សុតៈ ចាគៈ និងបញ្ញារបស់ឧបាសកនោះហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថា ផាសុវិហារធម៌​របស់ឧបាសក ។ ម្នាលពួកអនុរុទ្ធ ឧបាសក ក្នុងធម្មវិន័យនេះ រមែងឮថា ឧបាសកឈ្មោះ​នេះ មានមរណកាលធ្វើហើយ ឧបាសកនោះ ព្រះមានព្រះភាគទ្រង់ព្យាករថា ជាសោតាបន្ន​បុគ្គល មានសភាពមិនធ្លាប់ចុះក្នុងអបាយ ជាបុគ្គលទៀង មានសម្ពោធិជាទីប្រព្រឹត្តទៅក្នុង ខាងមុខ ព្រោះអស់ទៅនៃសំយោជនៈ ៣ ដូច្នេះ ឧបាសកនោះ បានយល់ឃើញអ្នកមានអាយុ​នោះដោយខ្លួនឯង ឬបានឮតៗ មកថា អ្នកមានអាយុនោះ មានសីលយ៉ាងនេះ ដូច្នេះខ្លះ មាន​ធម៌យ៉ាងនេះ ។ បេ ។ មានបញ្ញាយ៉ាងនេះ … មានវិហារធម៌យ៉ាងនេះ … អ្នកមានអាយុនោះ មានវិមុត្តិយ៉ាងនេះ ដូច្នេះខ្លះ ។ ឧបាសកនោះ រលឹកឃើញ នូវសទ្ធា សីលៈ សុតៈ ចាគៈ និង​បញ្ញា របស់ឧបាសកនោះហើយ ក៏បង្អោនចិត្តទៅ​ ដើម្បីភាពដូច្នោះ ។ ម្នាលពួកអនុរុទ្ធ យ៉ាង​នេះឯង ឈ្មោះថា ផាសុវិហារធម៌របស់ឧបាសក ។</p>
        <p><a class='ref km' id='km202' href='#km202'>២០២</a>ម្នាលពួកអនុរុទ្ធ ឧបាសិកា ក្នុងធម្មវិន័យនេះ រមែងឮថា ឧបាសិកាឈ្មោះនេះ មានមរណកាលធ្វើហើយ ឧបាសិកានោះ ព្រះមានព្រះភាគទ្រង់ព្យាករថា មានសភាពជា​ឱបបាតិកៈកំណើត ជាអ្នកបរិនិព្វានក្នុងលោកនោះ មានសភាពមិនត្រឡប់ចាកលោកនោះ​មកវិញឡើយ ព្រោះអស់ទៅនៃឧរម្ភាគិយសំយោជនៈ ៥​ដូច្នេះ ឧបាសិកានោះបានយល់​ឃើញនាងនោះដោយខ្លួនឯង ឬបានឮតៗ មកថា នាងនោះមានសីលយ៉ាងនេះ ដូច្នេះខ្លះ មានធម៌យ៉ាងនេះ ។ បេ ។ មានបញ្ញាយ៉ាងនេះ មានវិហារធម៌យ៉ាងនេះ … នាងនោះមានវិមុត្តិ​យ៉ាងនេះ ដូច្នេះខ្លះ ។ ឧបាសិកានោះ រលឹកឃើញ នូវសទ្ធា សីលៈ សុតៈ ចាគៈនិងបញ្ញា របស់ឧបាសិកានោះហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលពួកអនុរុទ្ធ យ៉ាងនេះឯង ឈ្មោះថា ផាសុវិហារធម៌ របស់ឧបាសិកា ។ ម្នាលពួកអនុរុទ្ធ ឧបាសិកា ក្នុងធម្មវិន័យនេះ រមែងឮថា ឧបាសិកាឈ្មោះនេះ មានមរណកាលធ្វើហើយ ឧបាសិកា​នោះ ព្រះមានព្រះភាគទ្រង់ព្យាករថា ជាសកទាគាមិនីបុគ្គល នឹងមកកាន់លោកនេះម្តងទៀត​ហើយធ្វើនូវទីបំផុតទុក្ខ ព្រោះអស់ទៅនៃសំយោជនៈ ៣ មានរាគៈ ទោសៈមោហៈ ស្រាលស្តើង ដូច្នេះ ឧបាសិកានោះ យល់ឃើញនាងនោះដោយខ្លួនឯង ឬបានឮតៗ មកថា នាងនោះឯង មានសីលយ៉ាងនេះ ដូច្នេះខ្លះ មានធម៌យ៉ាងនេះ ។ បេ ។ មានបញ្ញាយ៉ាងនេះ … មានវិហារធម៌យ៉ាងនេះ … នាងនោះមានវិមុត្តិយ៉ាងនេះ … ដូច្នេះខ្លះ ។ ឧបាសិកានោះ រលឹក​ឃើញ នូវសទ្ធា សីលៈ សុតៈ ចាគៈ និងបញ្ញារបស់ឧបាសិកានោះហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលអនុរុទ្ធ យ៉ាងនេះឯង ឈ្មោះថាផសុវិហារធម៌ របស់ឧបាសិកា​ ។ ម្នាលអនុរុទ្ធ ឧបាសិកាក្នុងធម្មវិន័យនេះ រមែងឮថា ឧបាសិកាឈ្មោះនេះ មានមរណកាល​ធ្វើហើយ ឧបាសិកានោះ ព្រះមានព្រះភាគទ្រង់ព្យាករថា ជាសោតាបន្នបុគ្គល មានភាពមិន​ធ្លាប់ចុះក្នុងអបាយ ជាបុគ្គលទៀង មានសម្ពោធិជាទីប្រព្រឹត្តទៅក្នុងខាងមុខ ព្រោះអស់ទៅ នៃសំយោជនៈ ៣​ ដូច្នេះ ឧបាសិកានោះ យល់ឃើញនាងនោះដោយខ្លួនឯង ឬបានឮតៗ មកថា នាងនោះ មានសីលយ៉ាងនេះ ដូច្នេះខ្លះ នាងនោះ មានធម៌យ៉ាងនេះ ដូច្នេះខ្លះ នាងនោះ​ មានវិហារធម៌យ៉ាងនេះ ដូច្នេះខ្លះ នាងនោះមានវិមុត្តិយ៉ាងនេះ ដូច្នេះខ្លះ ។ ឧបាសិកានោះ រលឹកហើយ​ នូវសទ្ធា សីលៈ សុតៈ ចាគៈ និងបញ្ញា របស់ឧបាសិកានោះហើយ ក៏បង្អោនចិត្តទៅ ដើម្បីភាពដូច្នោះ ។ ម្នាលអនុរុទ្ធ យ៉ាងនេះឯង ឈ្មោះថា ផាសុវិហារធម៌ របស់ឧបាសិកា ។ ម្នាលពួកអនុរុទ្ធ ហេតុដូច្នោះ បានជាតថាគត ព្យាករក្នុងកំណើត របស់​ពួកសាវ័ក ដែលធ្វើមរណកាលកន្លងទៅហើយ ថា សាវ័កឯណោះ កើតក្នុងទីឯណោះ សាវ័កឯណោះ កើតក្នុងទីឯណោះ ដើម្បីនឹងឲ្យជនស្ញប់ស្ញែង ក៏ទេ ដើម្បីនឹងប្រលោមជន ក៏ទេ ដើម្បីអានិសង្ស គឺលាភសក្ការៈនិងសេចក្តីសរសើរ ក៏ទេ ( ឬ ) គិតថា ឲ្យគេស្គាល់​តថាគត ក៏ទៅដែរ ។ ម្នាលពួកអនុរុទ្ធ កុលបុត្តទាំងឡាយ ដែលជាអ្នកមានសទ្ធា មានសេចក្តី ត្រេកអរខ្លាំង មាន​បាមោជ្ជៈក្លៀវក្លា កុលបុត្តអម្បាលនោះ លុះបានស្តាប់នូវព្យាករណ៍នោះ​ហើយ តែងបង្អោនចិត្តទៅដើម្បីភាពដូច្នោះ ម្នាលពួកអនុរុទ្ធ ការព្យាករនោះ ( តែងប្រព្រឹត្ត​ទៅ ) ដើម្បីប្រយោជន៍និងសេចក្តីសុខដល់កុលបុត្តទាំងឡាយនោះ អស់កាលជាយូរអង្វែង ។ លុះព្រះមានព្រះភាគ ទ្រង់ត្រាស់ភាសិតនេះចប់ហើយ ព្រះអនុរុទ្ធមានអាយុ ក៏មានសេចក្តីពេញចិត្តត្រេកអរ ចំពោះភាសិតរបស់ព្រះមានព្រះភាគ ។</p>
        <p>ចប់ នឡកបានសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>