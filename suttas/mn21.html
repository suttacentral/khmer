<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn21' lang='km'>
        <header>
            <ul>
                <li>ឱបម្មវគ្គ</li>
            </ul>
            <h1>កកចូបមសូត្រ ទី ១</h1>
        </header>
        <p><a class='ref km' id='km១' href='#km១'>១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់គង់ នៅក្នុងវត្តជេតពន របស់អនាថបិណ្ខិកសេដ្ឋី ជិតក្រុងសាវត្តី ។ ក៏សម័យ​​នោះឯង ព្រះមោលិយ​ផគ្គុន មានអាយុនៅ ច្រឡូតច្រឡំជាមួយ​នឹង​ពួក​ភិក្ខុនី ហួសវេលា ។ ព្រះមោលិយផគ្គុន មានអាយុ តែងនៅច្រឡូកច្រឡំ​ជា​មួយនឹងពូកភិក្ខុនីយ៉ាងនេះ ។ បើមានភិក្ខុណា មួយពោលទោសពួក​ភិក្ខុ​នីទាំងនោះ ក្នុងទីចំពោះមុខព្រះមោលិយផគ្គុន មានអាយុ មោលិយផគ្គុន ក៏ខឹងអាក់អន់ចិត្ត ថែមទាំងធ្វើអធិករណ៏ ដោយហេតុនោះផង ។ បើ​មាន​ភិក្ខុ​ណាមួយពោលទោសព្រះមោលិយផគ្គុន មានអាយុ ក្នុងទីចំពោះ​មុខ​ពួក​ភិក្ខុ​នីទាំងនោះ ពួកភិក្ខុនីក៏ខឹងអាក់អន់ចិត្ត ថែមទាំងធ្វើ​អធិករណ៍ដោយ​ហេតុ​នោះផង ។ ព្រះមោលិយផគ្គុនមានអាយុ តែងនៅច្រឡូកច្រឡំ ដោយ​ពួក​ភិក្ខុនី យ៉ាងនេះ ។ គ្រានោះមានភិក្ខុ ១ រូប ចូលទៅគាល់ព្រះ​មាន​ព្រះភាគ លុះចូលទៅដល់ហើយ ក៏ក្រាបថ្វាយបង្គំ ព្រះមានព្រះភាគ រួច​អង្គុយ​ក្នុងទីដ៏សមគួរ ។ លុះភិក្ខុនោះ អង្គុយក្នុងទីដ៏សមគួរហើយ បានក្រាបបង្គំ​ទូលព្រះមានបុណ្យដូច្នេះថា បពិត្រព្រះអង្គដ៏ចម្រើនមោលិយផគ្គុន មា​ន​អាយុនៅច្រឡូកច្រឡំជាមួយនឹងពួកភិក្ខុនី ហួសវេលា បពិត្រ​ព្រះអង្គ​ដ៏ចម្រើន មោលិយផគ្គុនមានអាយុ តែងនៅច្រឡូកច្រឡំ ជាមួយនឹង​ពួក​ភក្ខុ​នី​យ៉ាង​នេះ បើមានភក្ខុ ណាមួយពោលទោសភិក្ខុនីទាំងនោះ ក្នុងទីចំពោះ​មុខ​មោលិយផគ្គុន មានអាយុ មោលិយផគ្គុន មានអាយុ ក៏ខឹងអាក់អន់ចិត្ត ថែម​ទាំងធ្វើអធិករណ៏ ដោយហេតុនោះផង បើមានភិក្ខុណា​មួយ​ពោល​ទោស​មោលិយផគ្គុនមានអាយុ ក្នុងទីចំពោះមុខភិក្ខុនីទាំងនោះ ភិក្ខុនីទាំង​អម្បាល​នោះ ក៏ខឹងអាក់អន់ចិត្ត ថែមទាំងធ្វើអធិករណ៏ ដោយហេតុនោះផង បពិត្រ​ព្រះ​អង្គដ៏ចម្រើនមោលិយផគ្គុនមានអាយុ តែងនៅច្រឡូកច្រឡំជា មួយនឹង​ពួក​ភិក្ខុនី យ៉ាងនេះឯង ។</p>
        <p><a class='ref km' id='km២' href='#km២'>២</a>គ្រានោះឯង ព្រះមានព្រះភាគ ទ្រង់ត្រាស់ហៅភិក្ខុ ១ រូបមកថា ម្នាលភិក្ខុ ចូលអ្នក មកអាយ អ្នកចូរទៅហៅមោលិយ​ផគ្គុនភិក្ខុតាម​ពាក្យ​តថាគត​ថា ម្នាល អាវុសោមោលិយផគ្គុន ព្រះសាស្តា ទ្រង់ត្រាស់ហៅអ្នក ។ ភិក្ខុ​នោះ​ទទួលព្រះពុទ្ឋដីកា នៃព្រះមានព្រះភាគថា ព្រះករុណា ព្រះអង្គ ហើយក៏ចូលទៅរកមោលិយផគ្គុនមានអាយុ លុះចូលទៅដល់ហើយ បាន​និយាយពាក្យនេះ នឹងព្រះមោលិយផគ្គុនមានអាយុថា ម្នាលអាវុសោ​មោលិយ​​​ផគ្គុន ព្រះសាស្តាទ្រង់ត្រាស់ ហៅលោក ។ ព្រះមោលិយផគ្គុន មាន​អាយុ ទទួលពាក្យភិក្ខុនោះថា អើអាវុសោហើយចូលទៅគាល់ព្រះមានព្រះ​ភាគ លុះចូលទៅដល់ហើយ ក៏ថ្វាយបង្គំព្រះមានព្រះភាគ ហើយអង្គុ​យ​ក្នុងទី ដ៏សមគួរ ។ ​លុះព្រះមោលិយផ​គ្គុន មានអាយុអង្គុយ​ក្នុងទីដ៏សមគួរ​ហើយ ទើបព្រះមានព្រះភាគ ពុទ្ឋតម្រាស់នេះថា ម្នាលផគ្គុន បានឮថា អ្នកនៅច្រឡូកច្រឡំជាមួយនឹង ពួកភិក្ខុនីយ៉ាងនេះ បើមានភិក្ខុណាមួយ​ពោល​​​​​​ទោស​ពួកភិក្ខុនីនោះក្នុងទីចំពោះមុខអ្នកៗ ក៏ខឹងអាក់អន់ចិត្ត ថែម​ទាំង​ធ្វើ អធិករណ៏ដោយហេតុនោះផងពុំនោះសោត បើមានភិក្ខុណាមួយ ពោលទោសអ្នក ក្នុងទីចំពោះមុខពូក​ភិក្ខុនីៗ នោះក៏ខឹងអាក់ អន់ចិត្ត ថែម​ទាំងធ្វើអធិករណ៏ ដោយហេតុនោះផង ម្នាលផគ្គុន បានឮថាអ្នកតែងនៅ​ច្រឡូកច្រឡំ​ជា​មួយនឹង​ពូកភិក្ខុនីយ៉ាងនេះឬ ។ ព្រះករុណាព្រះអង្គ ។ ម្នាល​ផគ្គុន ចុះក្រែងអ្នកជាកុលបុត្រចេញចាកផ្ទះ ចូលមកកាន់ផ្នួសដោយ​សទ្ឋា ឫ ។ ​ព្រះករុណាព្រះអង្គ ។ ម្នាលផគ្គុនអ្នកនៅច្រឡូកច្រឡំជាមួយ​នឹង​ពួកភិក្ខុនីហួសវេលា ដោយអំពើណា អំពើនុ៎ះមិនសមគួរដល់អ្នក ដែល​ជា កុលបុត្រចេញចាកផ្ទះ ចូលមកកាន់ផ្នួសដោយសទ្ឋាឡើយ ។ ម្នាលផគ្គុន​ព្រោះហេតុនោះ បើប្រសិនជាមាន ភិក្ខុណាមួយ ពោលទោសពួកភិក្ខុនី​នោះ ចំពោះមុខអ្នក ម្នាលផគ្គុនឆន្ទៈណា ដែលអាស្រ័យនូវផ្ទះ​គឺបញ្ចកាម​គុណ វិតក្កៈណា ដែលអាស្រ័យនូវផ្ទះគឺបញ្ចកាមគុណ អ្នកគប្បីលះបង់ ឆន្ទៈ​នឹងវិតក្កៈទាំងនោះ ក្នុងការពោលទោសនោះចេញ ម្នាលផគ្គុន មួយទៀត ក្នុងការពោលទោសនោះ អ្នកត្រូវសិក្សាយ៉ាងនោះ ​ថាចិត្តរ​បស់​អាត្មាអញ នឹងមិនប្រែប្រួលផង អាត្មាអញនឹងមិន បញ្ចេញ​វាចាអាក្រក់ផង​អាត្មា​អញ​នឹងជាអ្នកមាន សេចក្តីអនុគ្រោះ ដោយប្រយោជន៍ជាអ្នកមាន​មេត្តាចិត្ត មិន​មាន​​ទោសចិត្តផង ម្នាលផគ្គុន អ្នកត្រូវសិក្សាយ៉ាងនេះចុះ ។ ម្នាលផគ្គុន ព្រោះ​ហេតុនោះ បើប្រសិនជាមានភិក្ខុណាមួយ ឲ្យនូវការ​ប្រហារ​ដោយដៃ ឲ្យនូវការប្រហារដុំដី ឲ្យនូវការប្រហារនូវដំបង ឲ្យនូវការ​ប្រហារ ដោយ​គ្រឿង​សស្រ្តា ដល់ពួកភិក្ខុនីនោះ ក្នុងទីចំពោះមុខអ្នក ម្នាលផគ្គុនឆន្ទៈណា ដែលអាស្រ័យនូវផ្ទះ បញ្ចកាមគុណ វិតក្កៈណា ដែល​អាស្រ័យនូវផ្ទះគឺ​បញ្ច​កាម​គុណអ្នក គប្បីលះបង់ នូវឆន្ទៈនឹងវិតក្កៈ​ទាំងនោះ ក្នុងការឲ្យនូវប្រហារ​នោះចេញ ម្នាលផគ្គុន មួយទៀត ក្នុងការឲ្យ នូវប្រហារនោះ អ្នកត្រូវសិក្សា​យ៉ាង​នេះថា ចិត្តរបស់អាត្មាអញ នឹងមិន​ប្រែប្រួលផង អាត្មាអញនឹងមិន​បញ្ចេញវាចាអាក្រក់ផង អាត្មាអញនឹង ជាអ្នកអនុគ្រោះ ដោយប្រយោជន៍ ជាអ្នកមានមេត្តាចិត្តមិនមាន​ទោសចិត្ត​ផង ម្នាលផគ្គុន អ្នកត្រូវសិក្សាយ៉ាង នេះចុះ ។ ម្នាលផគ្គុន ព្រោះហេតុ​នោះ​បើ​ប្រសិនជាមាន ភិក្ខុណាមួយ ពោល​​​​​​ទោសចំពោះមុខអ្នក ម្នាលផគ្គុនឆន្ទៈ​ណា ដែលអាស្រ័យ​នូវផ្ទះ​គឺបញ្ច​កាម​គុណ វិតក្កៈណាដែល អាស្រ័យនូវ ផ្ទះគឺ បញ្ចកាមគុណ អ្នកគប្បី​លះបង់​នូវឆន្ទៈ នឹងវិតក្កៈទាំងនោះ ក្នុងការ​ពោល​ទោស នោះចេញ ម្នាល​ផគ្គុនមួយទៀត ក្នុងការពោល ទោសនោះ អ្នក​ត្រូវសិក្សាយ៉ាងនេះថា ចិត្ត​របស់​អាត្មាអញនិង មិនប្រែប្រួលផង អាត្មា​អញ នឹងមិនបញ្ចេញ​វាចាអាក្រក់​ផង អាត្មាអញនឹងជា​អ្នកអនុគ្រោះ​ដោយ​ប្រយោជន៍ ជាអ្នកមាន ចិត្តមេត្តា មិនមានទោសចិត្តផង ម្នាលផគ្គុន អ្នកត្រូវ​សិក្សាយ៉ាងនេះចុះ ។ ម្នាលផគ្គុន ព្រោះហេតុនោះ បើប្រសិនជាមាន​ភិក្ខុ​ណា​មួយ ឲ្យនូវការប្រហារដោយដៃ ឲ្យនូវការប្រហារដោយដុំដី ឲ្យនូវការ​ប្រហារ​ដោយដំបង ឲ្យនូវការ​ប្រហារ​ដោយ​គ្រឿងសាស្រ្តា ចំពោះអ្នក ម្នាល​ផគ្គុនឆន្ទៈណា ដែលអាស្រ័យ​នូវផ្ទះ​គឺបញ្ច​កាមគុណ វិតក្កៈណា ដែល​អា​ស្រ័យ​​​នូវ​ផ្ទះ គឺបញ្ចកាមគុណ អ្នក​គប្បី​លះបង់​ឆន្ទៈនឹងវិតក្កៈទាំងនោះ​ក្នុង​​​​ការ​ឲ្យនូវប្រហារ នោះចេញ ម្នាលផគ្គុន មួយទៀតក្នុង ការឲ្យនូវ​ប្រហារ​នោះ អ្នកត្រូវសិក្សាយ៉ាងនេះថា ចិត្តរបស់​អាត្មា​អញនឹងមិនប្រែប្រួលផង អាត្មា​​​​​​​​​អញនឹងមិនបញ្ចេញវាចាអាក្រក់ផង ជាអ្នកអនុគ្រោះដោយ​​​​​​ប្រយោជន៍ មាន​ចិត្តមេត្តា មិនមានទោសចិត្តផង ម្នាល​​ផគ្គុន អ្នកត្រូវសិក្សាយ៉ាងនេះចុះ ។</p>
        <p><a class='ref km' id='km៣' href='#km៣'>៣</a>លំដាប់នោះឯង ព្រះមានព្រះភាគ ទ្រង់ត្រាស់ទៅនឹងភិក្ខុ​ទាំង​ឡាយថា ម្នាលភិក្ខុទាំងឡាយ ពួកភិក្ខុបានញុំាងចិត្តតថាគតឲ្យត្រេកអរ ក្នុង​សម័យមួយហើយ ។ ម្នាលភិក្ខុទាំងឡាយ តថាគតបានប្រាប់ភិក្ខុទាំងឡាយ ក្នុងទីនេះថា ម្នាលភិក្ខុទាំងឡាយ តថាគតឆាន់ភោជនតែក្នុងអាសនៈមួយ ម្នាលភិក្ខុទាំងឡាយ កាលតថាគតឆាន់ភោជន តែក្នុងអាសនៈមួយ តថាគត ក៏​បានប្រសព្វនូវការមិនមានអាពាធផង មិនមានរោគផង ក្រោកទៅមក​បាន​រហ័សរហួនផង កំឡាំងកាយផង ការនៅជាសុខសប្បាយផង ។ ម្នាលភិក្ខុ​ទាំងឡាយ អ្នកទាំងឡាយចូរមកអាយអ្នកទាំងឡាយចូរបរិភោគ ភោជនតែ​ក្នុង អាសនៈមួយ ម្នាលភិក្ខុទាំងឡាយ កាលបើអ្នកទាំងឡាយ បរិភោគជន​ក្នុង​អាសនៈមួយ អ្នកទាំងឡាយ នឹងបានប្រសព្វនូវការមិនមានអាពាធ​ផង​មិនមានរោគផង ក្រោកទៅមកបានរហ័សរហួនផង កំឡាំងកាយផងការនៅ​សុខ​សប្បាយផង មិនខាន ។ ម្នាលភិក្ខុទាំងឡាយ តថាគតមិនបាន ធ្វើនូវ​ការ​ប្រៀនប្រដៅភិក្ខុទាំងនោះទេ ម្នាលភិក្ខុទាំងឡាយ តថាគតគ្រាន់​តែដាស់​ស្មារតី ភិក្ខុទាំងឡាយនោះ ប៉ុណ្ណោះ ។ ម្នាលភិក្ខុទាំងឡាយ ដូចជារថទឹម​សេះ​អាជានេយ្យ មានទាំងសេះដែលគេបង្វឹកល្អហើយ មានជន្លួញប្រុង​ប្រៀប ទឹមបញ្ឈរទុកត្រង់ផ្លូរធំបែកជា ៤ មានផែនដីដ៏រាបស្មើ បង្វិកទូន្មាន គ្រូអ្នកបង្ហាត់បានឡើង ជិះរថនោះកាន់ខ្សែបរដោយដៃឆ្វេង កាន់ជំន្លួញ​ដោយ​ដៃស្តាំបរ ទៅមុខខ្លះ បរវិលត្រឡប់ ថយក្រោយខ្លះ តម្រង់ទៅរកផ្លូវ​ដែល​ខ្លួនប្រាថ្នា នឹងដំណើរដែលខ្លួន ប្រាថ្នា សេចក្តី នេះមាន ឧបមា​យ៉ាង​ណាមិញ ម្នាលភិក្ខុទាំងឡាយតថាគតមិនគួរធ្វើ នូវការប្រៀន ប្រដៅ​ភិក្ខុ​ទាំង ឡាយនោះទេ ម្នាលភិក្ខុទាំងឡាយ តថាគតគួរធ្វើតែ ត្រឹមការដាស់​ស្មារតី​​ភិក្ខុទាំងឡាយ នោះប៉ុណ្ណោះ មានឧបមេយ្យដូច្នោះឯង ។ ម្នាលភិក្ខុ ទាំងឡាយព្រោះហេតុនោះអ្នកទាំងឡាយ ចូរលះអកុសលចេញ ចូរធ្វើនូវ​សេចក្តី​ព្យាយាម ក្នុងកុសលធម៌ទាំងឡាយ ព្រោះថាកាលបើអ្នកទាំង​ឡាយ បានធ្វើយ៉ាងនេះ នឺងបានដល់នូវសេចក្តីចម្រើនដុះដាល ធំទូលាយ ក្នុង​​ធម្មវិន័យនេះ ។ ម្នាលភិក្ខុទាំងឡាយ ដូចជាព្រៃឈើធំនូវជិតស្រុកឬនិគម ព្រៃឈើនោះសឹង​តែដេរដាសដោយវល្លិ ឯលណ្ឌៈ បុរសណាមួយ​ប្រាថ្នា​នូវ​សេចក្តីចម្រើនប្រាថ្នានូវ​ប្រយោជន៍ ប្រាថ្នានូវសេចក្តីក្សេម ក្សាន្ត ចាក​គ្រឿង​រួ​បរឹ​តដល់ព្រៃឈើនោះ បុរសនោះឆ្កា​កូនឈើ​ដែលវៀចៗ មានឧ៍​ជារសផែន ដីជ្រួតជ្រាបទៅដល់ ហើយនាំយកចេញទៅខាងក្រៅ ជម្រះ​ទីខាង​ក្នុងព្រៃឲ្យស្អាតបាត រួចថែរក្សាកូនឈើដែលដុះឡើងត្រង់ៗ ម្នាលភិក្ខុ​ទាំងឡាយ ក៏កាលបុរសនោះ បានធ្វើយ៉ាងនេះ ព្រៃឈើនោះឯង មុខជានឹង​ដល់​នូវសេចក្តី​ចម្រើនដុះដាលធំទូលាយ ក្នុងសម័យខាងក្រោយមកកុំខាន សេចក្តីនេះ មានឧបមាយ៉ាងណា​មិញ ម្នាលភិក្ខុទាំងឡាយ អ្នកទាំងឡាយ​ចូរលះបង់អកុសលចេញ ចូរធ្វើនូវសេចក្តីព្យាយាម​ ក្នុងកុសលធម៌​ទាំង​ឡាយព្រោថា កាលបើអ្នកទាំងឡាយ ធ្វើយ៉ាងនេះ នឹងដល់នូវ​សេចក្តី​ចម្រើន ដុះដាល ធំទូលាយ ក្នុងធម្មវិន័យនេះពុំខាន មាន ឧបមេយ្យ​យ៉ាង​នោះឯង ។</p>
        <p><a class='ref km' id='km៤' href='#km៤'>៤</a>ម្នាលភិក្ខុទាំងឡាយ រឿងធ្លាប់មានមកហើយថា មានគហបតានី​ម្នាក់​ឈ្មោះនាង វេទេហិកា នៅក្នុងក្រុងសាវត្ថីនេះឯង ។ ម្នាលភិក្ខុទាំងឡាយ កិត្តិ​សព្វដ៏​ពិរោះ របស់នាង វេទេហិកាគហបតានី​ល្បីខ្ចរខ្ចាយសុស​សាយ​ទៅ​យ៉ាងនេះថា នាងវេទេហិកាគហបតានី ជាស្រ្តីស្លូត នាងវេទេហិកាគហបតានី​ជា​​ស្រ្តីសភាពរាបទាប នាងវេទេហិកាគហបតានី ជាស្រ្តីស្រគត់ស្រគំ ។ ម្នាល​ភិក្ខុទាំងឡាយ ឯនាងវេទេហិកាគហបតានីមានទាសី ១ នាក់ ឈ្មោះកាឡី ជាស្រ្តីឈ្លាសវៃ មិនខ្ជិលច្រអូស ជាអ្នកចាត់ចែងការងារល្អ ។ ម្នាល​ភិក្ខុ​ទាំងឡាយ គ្រានោះឯង នាងកាឡីទាសីមានសេចក្តីត្រិះរិះដូច្នេះថា នាង​ម្ចាស់​របស់​អាត្មាអញ មានកិត្តិសព្ទដ៏ពិរោះល្បីខ្ចរខ្ចាយសុស​សាយទៅ​យ៉ាង​នេះថា នាងវេទេ​ហិកាគហបតានី ជាស្រ្តីស្លូត នាងវេទេហិកាគហបតានី ជាស្រ្តីសភាពរាបទាប នាងវេទេហិកាគហបតានី ជាស្រ្តីស្រគត់ស្រគំដូច្នេះ ចុះអ្នកស្រីជាម្ចាស់អញ មានកំហឹង​ខាងក្នុងដែរ តែមិនធ្វើឲ្យប្រាកដឬ ឬមិន​មានកំហឹងខាងក្នុងទេ ឬក៏ដោយសារ​ការងារទាំងនុ៎ះ ដែលអញបានចាត់​ចែង​ត្រឹមត្រូវ បានជាអ្នកស្រីជាម្ចាស់ អញមិន​បញ្ចេញកំហឹងខាងក្នុងដែល​មានដែរ មិនមែនជាមិនមានទេ បើដូច្នោះ មានតែ អញល្បងអ្នកស្រីជាម្ចាស់​លងមើល ។ ម្នាលភិក្ខុទាំងឡាយ គ្រានោះ នាងកាឡីទាសី ក្រោកឡើង (ពីដំណេក) ក្នុងវេលាថ្លៃពេក ។ ម្នាលភិក្ខុទាំងឡាយ ក្នុងពេលនោះ នាងវេទេហិកាគហបតានី បាននិយាយនឹងនាងកាឡីទាសីដូច្នេះថា នែមេ​កា​ឡី ។ នាងកាឡីទាសីឆ្លើយតបថា អ្នកស្រ្តីមានប្រសាសន៍ថាម៉េច ។ ចុះហង​ម្តេចក៏ក្រោកទាល់តែ ថ្ងៃម្ល៉េះ ។ គ្មានអ្វីទេអ្នកស្រី ។ នាងវេទេហិកាគហបតា​នី​​​ក៏ខឹងអាក់អន់ចិត្ត ធ្វើមុខក្រញូវស្រដី ថា យើមេចោរទាសីគំរក់ បើមិន​មានអ្វីទេ ម្តេចក៏ហងឯងក្រោកទាល់តែថ្ងៃម្ល៉េះ ។ ម្នាលភិក្ខុទាំងឡាយ លំដាប់នោះ កាឡីទាសីមានសេចក្តីត្រិះរិះដូច្នេះថា អ្នកស្រ្តីជាម្ចាស់អញមាន កំហឹងខាងក្នុងដែរ តែមិនធ្វើឲ្យប្រាកដ មិនមែនជាមិនមានទេ ដោយសារ​ការងារទាំងនុ៎ះ អាត្មាអញបានចាត់ចែងត្រឹមត្រូវ បានជាអ្នកស្រ្តីជាម្ចាស់​អញ មិនបញ្ចេញកំហឹងខាងក្នុង ដែលមានដែរ មិនមែនជាមិនមានទេ បើធ្វើ​ដូច្នោះ​គួរតែអញល្បងមើលម្ចាស់អញ ឲ្យលើស ជាងនេះទៅទៀត ។ ម្នាល​ភិក្ខុ​ទាំងឡាយ គ្រានោះ នាងកាឡីទាសីក្រោកឡើង (ពីដំណេក) រឹងរិតតែ​ទាល់​ថ្ងៃ​ជាងមុនទៅទៀត ។ ម្នាលភិក្ខុទាំងឡាយ វេលានោះ នាងវេទេ​ហិកាគ​ហ​ប​តានី បាននិយាយនិងនាងកាឡីទាសីដូច្នេះថា នែមេកាឡី ។ កាឡីទាសីឆ្លើយ តបថា អ្នកស្រ្តីមានប្រសាសន៍ថាម៉េច ។ ចុះហង ម្តេចក៏​ ក្រោ​ក​ទាល់ថ្ងៃម្ល៉េះ ។ គ្មានអ្វីទេ អ្នកស្រី ។ នាងវេទេហិកាគហបតានី ខឹងអាក់​អន់​ចិត្ត ក៏បញ្ចេញវាចា ដោយសេចក្តីអាក់អន់ចិត្តថា យើមេចោរទាសីគំរក់ បើមិនមានអ្វីទេ ម្តេចក៏ហងក្រោកទាល់ថ្ងៃម្ល៉េះ ។ ម្នាលភិក្ខុទាំងឡាយ លំដា​ប់​នោះ កាឡីទាសីមាន សេចកី្តត្រិះរិះដូច្នេះថា អ្នកស្រ្តីជាម្ចាស់​អញមាន​កំហឹង​​ខាងក្នុងដែរ តែមិនធ្វើអោយប្រាកដ មិនមែនជាមិនមានទេ ដោយ​សារការ​ងារ​ទាំងនុ៎ះ ដែល​អញបានចាត់ចែងត្រឹមត្រូវ បានជាអ្នក ស្រ្តីជា​ម្ចាស់​​អញ មិន​បញ្ចេញកំហឹងខាងក្នុង មិនមែនជាមិនមានទេ បើដូច្នោះ​គួរ​​តែឯងល្បង មើលអ្នកស្រ្តីជាម្ចាស់អញឲ្យលើស​ជាងនេះទៅទៀត ។ ម្នាល​ភិក្ខុ​ទាំងឡាយ គ្រានោះ កាឡីទាសីក្រោកឡើង (ពីដំណេក) រឹងរិតតែ​ទាល់​ថ្ងៃ​ជាង​​មុនទៅ​ទៀត ។ ម្នាលភិក្ខុទាំងឡាយ ក្នុង សម័យនោះ នាង​វេទេហិ-កា​គ​​ហប​​តានី បាន​និយាយនិងនាងកាឡីទាសីដូច្នេះថា នែមេកាឡី ។ នាង​កាឡី​​ទាសីឆ្លើយ​តបថា អ្នកស្រ្តីមានប្រសាសន៏ថាម៉េច ។ ចុះហងម្តេចក៏​ក្រោក​ទាល់ថ្ងៃ ម៉្លេះ ។ គ្មានអ្វីទេអ្នកស្រ្តី ។ នាងវេទេហិកាគ​ហបតា​នី​ខឹង​អាក់អន់ចិត្ត និយាយថា យើមេចោរ ទាសីគំរក់ បើមិនមានអ្វីទេ ម្តេចក៏ហង​ក្រោក​ទាល់ថ្ងៃម៉្លេះ ថាហើយ​ក៏ចាប់​រនូកទ្វាយារសំពង ចំក្បាលថា អញនឹង​វាយ​​បំបែកក្បាល​ហង ។ ម្នាលភិក្ខុលទាំងឡាយ គ្រានោះឯង នាងកាឡី​ទាសី បែកក្បាល​ហូរ​ឈាមរហាម ក៏ពោលទោស​ប្រាប់ស្រ្តី​អ្នកសិទ្ឋ​ស្នាល​ជិត​ខាង​ថា អ្នកស្រ្តីជា​ម្ចាស់ ចូរមើលអំពើរបស់ស្រ្តី ដែលស្លូតចុះ អ្នកស្រ្តីជា​ម្ចាស់ ចូរមើលអំពើ​របស់​ស្រ្តីដែលសភាពរាបទាបចុះ អ្នកស្រ្តីជា ម្ចាស់ ចូរមើល​អំពើ​របស់​ស្រ្តី​ស្រគត់​ស្រគំចុះ មិនសមបើអ្នកស្ត្រីជាម្ចាស់ (នៃខ្ញុំ) ខឹងអាក់ អន់​ចិត្តនិង​​ទាសី​ម្នាក់ថា ហងឯងក្រោក(ពីដំណេក) ទាល់ថ្ងៃហើយ​ចាប់រនុក​ទ្វារ​យារសំពង ចំក្បាលថា អញនឹងវាយបំបែកក្បាល ហងដូច្នេះសោះ ។ ម្នាល​ភិក្ខុ​ទាំងឡាយ គ្រានោះ នាង វេទេហិកាគហបតានី ក៏មានកិត្តិសព្ទ​ដ៏​អាក្រក់​​ល្បីខ្ចរខ្ចាយសុសសាយ ក្នុងសម័យខាង ក្រោយមកយ៉ាងនេះថា នាងវេទេ​ហិកាគហ​បតានី ជាស្រ្តីកាច នាងវេទេហិកាគហបតានី ជាស្រ្តីមិន​សភាព​រាបទាប នាងវេទេហិកាគហបតានី នាងជាស្រ្តីមិនស្រគត់ស្រគំ ។ ម្នាលភិក្ខុ​ទាំង​ឡាយ ភិក្ខុខ្លះក្នុងសាសនាក៏យ៉ាងនោះដែរ ជាអ្នកស្លូតណាស់ ជាស​ភាព​រាប ទាបណាស់ ជាអ្នកស្រគត់ស្រគំណាស់ ត្រាតែគន្លងពាក្យ មិ​នជាទី​គាប់ចិត្តមិនទាន់មកប៉ះពាល់ ម្នាលភិក្ខុទាំងឡាយ កាលណាបើ​គន្លង​​​ពាក្យ​មិន​គាប់ចិត្តមក ប៉ះពាល់ភិក្ខុហើយ ម្នាល​ភិក្ខុទាំងឡាយ ភិក្ខុ​នោះ​ទើបគេ​ដឹង​ថាជា អ្នកស្លូត ថាជាសភាពរាបទាប ថាជាអ្នក​ស្រគត់ស្រគំ ក្នុងកាលនោះ ។ ម្នាលភិក្ខុ​ទាំងឡាយ ភិក្ខុណា ជាអ្នកប្រដៅងាយ ដល់​នូវ​ភាពជាអ្នក​ប្រដៅ​ងាយ ព្រោះតែចីវរ បិណ្ខបាត​សេនាសនៈ​គិលាន​ប្បច្ច័យ ភេសជ្ជបរិក្ខារ តថាគត​មិនបានហៅភិក្ខុនោះ ថាជាអ្នកប្រដៅងាយឡើយ ព្រោះ​ហេតុដូច ម្តេច ម្នាលភិក្ខុ​ទាំងឡាយ ព្រោះថាភិក្ខុនោះ កាលបើ​មិន​បាន ចីវរ បិណ្ខបាត​សេនាសនៈ គិលានប្បច្ចយភេសជ្ជបរិក្ខារ ក៏មិនមែន​ជា​អ្នក​ប្រដៅងាយ មិនដល់​នូវភាពជាអ្នកប្រដៅងាយឡើយ ។ ម្នាល​ភិក្ខុ​ទាំង​ឡាយ លុះតែភិក្ខុ​ណាមួយ ធ្វើសក្ការៈ ចំពោះធម៌ ធ្វើសេចក្តីគោរពធម៌ ប្រព្រឹត្តកោតក្រែង​ធម៌​មែន ទើបពេញជាអ្នកប្រដៅងាយ ដល់នូវភាពជាអ្នក​ប្រដៅងាយ តថាគត​ហៅភិក្ខុ​នោះ​ថាជាអ្នកប្រដៅងាយ ។ ម្នាលភិក្ខុទាំង ឡាយ ព្រោះហេតុនោះ ពួកភិក្ខុក្នុងសាសនានេះ ត្រូវគិតគ្នាថា យើង​ទាំង​ឡាយ កាលធ្វើស ក្ការៈចំពោះធម៌ ធើ្វសេចក្តីគោរពធម៌ ប្រព្រឹត្តកោត​ក្រែង​ធម៌ នឹងជាអ្នកប្រដៅងាយ ដល់នូវ ភាពជាអ្នកប្រដៅងាយ ម្នាលភិក្ខុទាំង​ឡាយ អ្នកទាំងឡាយគប្បីសិក្សាយ៉ាងនេះចុះ ។</p>
        <p><a class='ref km' id='km៥' href='#km៥'>៥</a>ម្នាលភិក្ខុទាំងឡាយ ពួកជនដទៃ កាលនិយាយចំពោះ​អ្នកទាំង​​ឡាយគប្បីនិយាយ ដោយគន្លងនៃពាក្យទាំងឡាយណា គន្លងនៃពាក្យទាំង​ឡាយ​នេះមាន ៥ ប្រការគឺ និយាយក្នុង ការគួរឬមិនគួរ ១ និយាយ​ដោយ​ពាក្យ​ពិតឬមិនពិត ១ និយាយដោយពាក្យល្អឬអាក្រក់ ១ និយាយ​ដោយ​ពាក្យ​ប្រកបដោយប្រយោជន៍ ឬមិនប្រកបដោយប្រយោជន៍ ១ និយាយ​ដោយពាក្យប្រកបដោយមេត្តាចិត្ត ឬទោសចិត្ត ១ ។ ម្នាលភិក្ខុទាំងឡាយ ពួកជនដទៃ កាលនិយាយ គប្បីនិយាយក្នុងកាលគួរឬមិនគួរខ្លះ ម្នាលភិក្ខុ​ទាំងឡាយ ពួកជនដទៃ កាលនិយាយ គប្បីនិយាយដោយពាក្យពិត ឬពាក្យ​មិនពិតខ្លះ ម្នាលភិក្ខុទាំងឡាយ ពួកជនដទៃ កាលនិយាយ គប្បីនិយាយ​ដោយ​ពាក្យល្អ ឬពាក្យអាក្រក់ខ្លះ ម្នាលភិក្ខុទាំងឡាយ ពួកជនដទៃ កាលនិយាយ គប្បីនិយាយដោយពាក្យប្រកបដោយប្រយោជន៍ ឬមិនប្រកប​ដោយមិនប្រយោជន៍ខ្លះ ម្នាលភិក្ខុទាំងឡាយពួកជនដទៃ កាលនិយាយ គប្បីនិយាយ ដោយពាក្យ ប្រកបដោយមេត្តាចិត្ត ឬប្រកបដោយទោស​ចិត្តខ្លះ ។ ម្នាលភិក្ខុទាំងឡាយ អ្នកទាំងឡាយ គប្បីសិក្សាក្នុង​គន្លងនៃ​ពាក្យ​នោះយ៉ាងនេះថា ចិត្តរបស់យើងនឹងមិនប្រែប្រួលផង យើងនឹងមិនបញ្ចេញ​វាចាអាក្រក់ផង នឹងជាអ្នកអនុគ្រោះដោយប្រយោជន៍ នឹងជាអ្នកមាន​មេត្តា​ចិត្ត មិនមានទោសចិត្តផង នឹងជាអ្នកមានចិត្តប្រកបដោយមេត្តា ផ្សាយទៅ​កាន់​បុគ្គលនោះផង នឹងជាអ្នកមានចិត្តប្រកបដោយមេត្តា ជាចិត្តធំទូលាយ ដល់នូវសភាពធំប្រមាណមិនបាន មិនមានពៀរមិនមានព្យាបាទ ផ្សាយ​ទៅ​កាន់សត្វលោកទាំងអស់ធ្វើឲ្យជាអារម្មណ៏របស់ មេត្តាចិត្តនោះផង ម្នាលភិក្ខុ​ទាំង​ឡាយ អ្នកទាំងឡាយ គប្បីសិក្សាយ៉ាងនេះចុះ ។</p>
        <p><a class='ref km' id='km៦' href='#km៦'>៦</a>ម្នាលភិក្ខុទាំងឡាយ ដូចបុរសកាន់ចបនឹងល្អីដើរមក បុរសនោះ​និយាយ​យ៉ាងនោះ ថា អញនឹងធ្វើផែនដីធំនេះ ឲ្យមិនមែនជា​ផែនដី ។ បុរស​នោះ ជីកដីត្រង់ទីនោះៗ បាចសាចទៅ ក្នុងទីនោះៗ ស្តោះទឹក​មាត់ទៅ​ក្នុងទី​នោះៗ បន្ទោបង់នូវមូត្រក្នុងទីនោះៗ ដោយគិតថា ទីនេះមិនមែនជាផែនដី ទីនេះមិនមែនជាផែនដី ។ ម្នាលភិក្ខុទាំងឡាយ អ្នកទាំងឡាយ សំគាល់សេច ក្តី​នោះថាដូម្តេច បុរសនោះអាចនឹងធ្វើផែនដីធំនេះ ឲ្យមិនមែនជាផែន​ដី​បានឬ​ទេ ។ បពិត្រព្រះអង្គដ៏ចម្រើនហេតុនោះធ្វើមិនបានទេ ព្រោះហេតុអ្វី បពិត្រព្រះអង្គដ៏ចម្រើនព្រោះថា ផែនដីធំនេះ ជ្រាលជ្រៅរកប្រមាណ​មិន​បានផែន​ដីធំនោះ មិនងាយនឹងធ្វើឲ្យទៅជាមិនមែន ផែនដីបានឡើយ ក៏ឯ​បុរស​​នោះ គ្រាន់តែបានចំណែកសេចក្តីលំបាកកាយ នឹងសេចក្តីចអង្អៀត​ចង្អល់ចិត្តប៉ុណ្ណោះ ។ ម្នាលភិក្ខុទាំងឡាយ យ៉ាងនោះឯងហើយ ដំណើរ​នោះ​ដូចគ្នា នឹងពួកជនដទៃ កាលនិយាយ ចំពោះអ្នកទាំងឡាយ គប្បី​និយាយ​ដោយគន្លងនៃពាក្យទាំង ឡាយណា គន្លងនៃពាក្យទាំងឡាយនេះ មាន ៥ ប្រការគឺ និយាយក្នុងកាលគួរឬមិនគួរ ១ និយាយដោយពាក្យ​ពិត​ឬមិនពិត ១ និយាយដោយពាក្យល្អឬពាក្យអាក្រក់ ១ និយាយដោយ ពាក្យ​ប្រកបដោយប្រយោជន៍ឬមិនប្រកបដោយប្រយោជន៏ ១ និយាយដោយ​ពាក្យ​ប្រកប ដោយមេត្តាចិត្តឬប្រកបដោយទោសចិត្ត ១ ។ ម្នាលភិក្ខុទាំង​ទ្បាយ ពួកជនដទៃ កាលនិយាយ គប្បីនិយាយ ក្នុងកាលគួរឬកាល​មិន​គួរ​ខ្លះ ម្នាលភិក្ខុទាំងឡាយ ពួកជនដទៃ កាលនិយាយ គប្បីនិយាយដោយ​ពាក្យ​ពិត ឬពាក្យមិនពិតខ្លះ ម្នាលភិក្ខុទាំងឡាយ ពួកជនដទៃកាលនិយាយ គប្បីនិយាយដោយពាក្យល្អឬពាក្យអាក្រក់ខ្លះ ម្នាលភិក្ខុទាំងឡាយ ពួកជន​ដទៃ កាលនិយាយ គប្បីនិយាយដោយពាក្យប្រកបដោយប្រយោជន៍ ឬមិន​ប្រកប​ដោយប្រយោជន៍ខ្លះ ម្នាលភិក្ខុ ទាំងឡាយ ពួកជនដទៃកាល​និយាយ​គប្បីនិយាយ ដោយពាក្យប្រកបដោយមេត្តាចិត្ត ឬប្រកបដោយទោសចិត្ត​ខ្លះ ។ ម្នាលភិក្ខុទាំងឡាយ អ្នកទាំងឡាយ គប្បីសិក្សាក្នុង គន្លង​នៃពាក្យ​ទាំង​នោះ យ៉ាងនេះថា ចិត្តរបស់យើងនឹង មិនប្រែប្រួលផង យើងនឹងមិន​បញ្ចេញ​វាចាអាក្រក់ផង នឹងជាអ្នកអនុគ្រោះ​ដោយប្រយោជន៍នឹង​ជាអ្នក​មាន មេត្តាចិត្ត មិនមានទោសចិត្តផង នឹងមានចិត្តប្រកបដោយមេត្តា ផ្សាយ​ទៅ​កាន់បុគ្គល នោះផង នឹងជាអ្នកមានចិត្តស្មើដោយផែនដី ជាចិត្តធំ​ទូលាយ ដល់នូវសភាពធំ ប្រមាណមិនបាន​មិនមានពៀរ មិនមានព្យាបាទ ហើយ​ផ្សាយទៅកាន់សត្វលោកទាំងអស់ធ្វី ឲ្យជាអារម្មណ៍​របស់មេត្តា​​​​​​​​​​​​​​​​​​​​​​​​​​​​​​​​​​​​​​​​​​​ចិត្ត​នោះ​ផង ម្នាលភិក្ខុទាំងឡាយ អ្នកទាំងឡាយ គប្បីសិក្សា យ៉ាងនេះចុះ ។</p>
        <p><a class='ref km' id='km៧' href='#km៧'>៧</a>ម្នាលភិក្ខុទាំងឡាយ ដូចជាបុរសយកទឹកល័ខក្តី ទឹករមៀតក្តី វត្ថុ​មាន​ពណ៌ខៀវក្តី ពណ៌ហង្សបាទក្តី ដើរមក បុរសនោះនិយាយ​យ៉ាង​នេះថា អាត្មាអញនឹងគូររូបទាំងឡាយ ធ្វើឲ្យមានរូបភាពប្រាកដឡើង​ក្នុងអាកាស​នេះ ។ ម្នាលភិក្ខុទាំងឡាយ អ្នកទាំងឡាយ សំគាល់សេចក្តីនោះថា ដូចម្តេច បុរសនោះ អាចគូររូបទាំងឡាយ ធ្វើឲ្យមានរូបភាព ប្រាកដឡើងក្នុង អាកាស​នេះបានឬទេ ។ បពិត្រព្រះអង្គដ៏ចម្រើនហេតុនោះធ្វើមិនបានទេ ព្រោះ​​ហេតុដូចម្តេច បពិត្រព្រះអង្គដ៏ចម្រើនព្រោះ ថាអាកាស​នេះមិន​មាន​រូប មិនជាទីឃើញរូប មិនងាយនឹងគូរ​រូបមិន​ងាយ​នឹងធ្វើរូបភាពឲ្យមាន​ប្រាកដ ក្នុងអាកាសនេះបានឡើយ ក៏ឯ បុរសនោះ គ្រាន់តែបានចំណែក​សេចក្តី​លំបា​កកាយ នឹងសេចក្តីចង្អៀតចង្អល់ចិត្តប៉ុណ្ណោះ ម្នាលភិក្ខុទាំង​ឡាយ យ៉ាង​​​​នោះមែនហើយ សេចក្តីនោះដូចគ្នានឹងពួកជនដទៃ កាល​និយាយ ចំពោះអ្នកទាំងឡាយ គប្បីនិយាយដោយគន្លងនៃពាក្យ ទាំងឡាយ​ណា គន្លង​នៃពាក្យទាំងឡាយនេះ មាន ៥ ប្រការ គឺ និយាយក្នុងកាលគួរ ឬកាល​មិនគួរ ១ ។បេ។ ជាអ្នកមានចិត្តស្មើដោយអាកាស ជាចិត្តធំទូលាយ ដល់នូវ​សភាព​ធំប្រមាណមិនបាន មិនមានពៀរ មិនមានព្យាបាទ ផ្សាយ​ទៅកា​ន់​​សត្វ​​លោកទាំងអស់ ធ្វើឲ្យជាអារម្មណ៍ របស់មេត្តាចិត្តនោះផង ម្នាលភិក្ខុ​ទាំង​ឡាយអ្នកទាំងឡាយ គប្បីសិក្សាយ៉ាងនេះចុះ ។</p>
        <p><a class='ref km' id='km៨' href='#km៨'>៨</a>ម្នាលភិក្ខុទាំងឡាយ ដូចជាបុរសកាន់គប់ភ្លើង ដែលឆេះរន្ទាល​ដើរមក បុរសនោះ និយាយយ៉ាងនេះថា អាត្មាអញនឹងកំដៅ​ទន្លេគង្គា​ឲ្យក្តៅ​សព្វ​​ដោយគប់ស្មៅ ដែលឆេះ រន្ទាលនេះ ។ ម្នាលភិក្ខុទាំងឡាយ អ្នក​ទាំង​ឡាយ សំគាល់សេចក្តីនោះថាដូចម្តេច បុរសនោះអាចកំដៅ​ទន្លេគង្គា​​ឲ្យក្តៅ​សព្វ ដោយគប់ស្មៅដែលឆេះរន្ទាល បានឬទេ ។ បពិត្រព្រះអង្គ​ដ៏ចម្រើន​ហេតុ​​នេះ ធ្វើមិនបានទេ ព្រោះហេតុដូចម្តេចបពិត្រ​ព្រះអង្គចម្រើន​ព្រោះ​​ថា​ទន្លេ​​គង្គាមានជម្រៅរាប់មិនបាន ទន្លេគង្គានោះ បុគ្គលមិនងាយ​នឹង​កំដៅ​ឲ្យ ក្តៅសព្វ ដោយគប់ស្មៅដែលឆេះ រន្ទាលបានឡើយ ក៏ឯបុរសនោះ​គ្រាន់​តែបាន​ចំណែក សេចក្តីលំបាកកាយនឹងសេចក្តីចង្អៀតចង្អល់ចិត្តប៉ុណ្ណោះ ។ ម្នាលភិក្ខុទាំងឡាយ សេចក្តីនេះ មានឧបមាដូចម្តេច មានឧបមេយ្យ​ដូចពួក​ជនដទៃ កាលនិយាយចំពោះអ្នកទាំងឡាយ គប្បីនិយាយដោយគន្លង​នៃពាក្យទាំងឡាយណាគន្លង នៃពាក្យទាំងឡាយណាគន្លងនៃពាក្យ ទាំង​ឡាយ​នេះមាន ៥ ប្រការគឺ និយាយក្នុងកាលគួរ ឬកាលមិនគួរ ១ ។បេ។ នឹងជាអ្នកមានចិត្ត ស្មើដោយទន្លេគង្គា ជាចិត្តធំទូលាយដល់នូវសភាពធំ ប្រមាណ​​មិនបាន មិនមានពៀរ មិនមានព្យាបាទ ផ្សាយទៅកាន់សត្វ​លោក​ទាំងអស់ ធ្វើឲ្យជាអារម្មណ៏ របស់មេត្តាចិត្តនោះផង ម្នាលភិក្ខុទាំងឡាយ អ្នកទាំងឡាយ គប្បីសិក្សាយ៉ាងនេះចុះ ។</p>
        <p><a class='ref km' id='km៩' href='#km៩'>៩</a>ម្នាលភិក្ខុទាំងឡាយ ដូចជាសំពៀតស្បែកខ្លាត្រី ដែលបុគ្គល​ដំច្របាច់ សម្លាប់ឲ្យ ទន់ ដូចជាសំឡី មិនមានសំឡេងស្រួយ មិនមាន​សំឡេង​​ណែន បើបុរសកាន់យកឈើឬ អំបែងក្បឿងដើរមក បុរសនោះ​និយាយយ៉ាងនេះថា អាត្មាអញនឹងយកឈើឬអំបែងក្បឿង (នេះ) ទៅគោះ​សំពៀតស្បែកខ្លាត្រី ដែលបុគ្គលដំច្របាច់ សម្លាប់ឲ្យទន់ ដូចជាសំឡី មិនមាន សំឡេងស្រួយ មិនមានសំឡេងណែននេះ ធ្វើឲ្យមានសំឡេងស្រួយ ឲ្យមានសំឡេងណែន ឡើងវិញ ។ ម្នាលភិក្ខុទាំងឡាយ អ្នកទាំងឡាយ​សំគាល់​​សេចក្តីនោះ ថាដូចម្តេច បុរសនោះ អាចយ​ក​កំណាត់ឈើ​ឬអំបែង​ក្បឿង ទៅគោះសំពៀតស្បែកខ្លាត្រី ដែលបុគ្គលដំច្របាច់ សម្លាប់ឲ្យទន់ ដូចជាសំឡី មិនមានសំឡេងស្រួយ មិនមានសំឡេងណែននេះ ធ្វើឲ្យមាន សំឡេង​ស្រួយ ឲ្យមានសំឡេងណែនឡើងវិញបានឬទេ ។ បពិត្រព្រះ​អង្គ​ដ៏ចម្រើនហេតុនេះ ធ្វើមិនបានទេព្រោះហេតុដូចម្តេច បពិត្រព្រះ​អង្គ​ដ៏ចម្រើន​ព្រោះថាសំពៀតស្បែកខ្លាត្រីនេះ ដែលបុគ្គលដំច្របាច់ សម្លាប់​ឲ្យ​ទន់ ដូចជាសំឡី មិនមានសំឡេងស្រួយ មិនមានសំឡេង ណែន សំពៀត​ស្បែក​ខ្លាត្រីនោះ បុគ្គលមិនងាយនឹងគោះឲ្យមានសំឡេងស្រួយ ឲ្យមាន សំឡេង​ណែន ដោយឈើឬអំបែងក្បឿងបានឡើយ ក៏បុរសនោះ​គ្រាន់​តែបានចំណែក សេចក្តីលំបាកកាយនឹងសេចក្តីចង្អៀតចង្អល់ចិត្តប៉ុណ្ណោះ ។ ម្នាលភិក្ខុទាំងឡាយ សេចក្តី នេះមានឧបមាដូច​ម្តេចមាន​ឧបមេយ្យដូច​ពួក​ជន​ដទៃកាលនិយាយចំពោះអ្នកទាំងឡាយគប្បី និយាយដោយគន្លង​នៃ​ពាក្យ​ទាំងឡាយណា គន្លងនៃពាក្យ ទាំងឡាយនេះមាន ៥ ប្រការ គឺ​និយាយ​ក្នុង​កាលគួរឬកាលមិនគួរ ១ និយាយដោពាក្យពិតឬពាក្យ មិនពិត ១ និយាយដោយ ពាក្យល្អឬពាក្យអាក្រក់ ១ និយាយដោយ​ពាក្យប្រកប​ដោយ​ប្រយោជន៍ឬមិនប្រកបដោយ ប្រយោជន៍ ១ និយាយដោយ ពាក្យ​ប្រកបដោយមេតា្តចិត្តឬប្រកបដោយទោសចិត្ត ​១ ។ ម្នាលភិក្ខុទាំងឡាយ ពួកជនដទៃ កាលនិយាយគប្បីនិយាយក្នុងកាល គួរឬកាលមិនគួរខ្លះ ម្នាល​ភិក្ខុទាំងឡាយ ពួកជនដទៃ កាលនិយាយ គប្បីនិយាយ​ដោយពាក្យ​ពិត ឬ ពាក្យមិនពិតខ្លះ ម្នាលភិក្ខុទាំងឡាយ ពួកជនដទៃ កាលនិយាយ គប្បី​និយាយ​ដោយពាក្យល្អ ឬពាក្យអាក្រក់ខ្លះ ម្នាលភិក្ខុទាំងឡាយ ពួកជនដទៃ កាលនិយាយ គប្បីនិយាយ ដោយពាក្យប្រកបដោយប្រយោជន៍ ឬមិន​ប្រកប​ដោយប្រយោជន៍ខ្លះ ម្នាលភិក្ខុទាំងឡាយ ពួកជនដទៃ កាលនិយាយ គប្បីនិយាយដោយពាក្យប្រកបដោយមេត្តាចិត្ត ឬប្រកបដោយ​ទោសចិត្តខ្លះ ។ ម្នាលភិក្ខុទាំងឡាយ អ្នកទាំងឡាយ គប្បីសិក្សាក្នុងគន្លង នៃពាក្យ​ទាំងឡាយនោះយ៉ាងនេះថា ចិត្តរបស់យើងនឹងមិនបា​នប្រែប្រួលផង​យើងនឹ​ង​មិន បញ្ចេញ​វាចាអាក្រក់ផង នឹងជាអ្នកអនុគ្រោះដោយ​ប្រយោជន៍ជា​អ្នក​ប្រកបដោយមេត្តាចិត្ត មិនមាន​ទោសចិត្តផង នឹងជាអ្នកមានចិត្តប្រកប​ដោយ​មេត្តា ផ្សាយទៅកាន់បុគ្គលនោះផង នឹងជាអ្នកមានចិត្ត​ស្មើដោយ​សំពៀត​ស្បែកខ្លាត្រី ជាចិត្តធំទូលាយ ដល់នូវសភាពធំមិនមាន ប្រមាណ មិនមានពៀរ មិនមានព្យាបាទ ផ្សាយទៅកាន់សត្វលោកទាំងអស់ ធ្វើឲ្យជា អារម្មណ៏ របស់មេត្តាចិត្តនោះផង ម្នាលភិក្ខុទាំងឡាយ អ្នកទាំងឡាយ គប្បី​សិក្សាយ៉ាង នេះចុះ ។</p>
        <p><a class='ref km' id='km១០' href='#km១០'>១០</a>ម្នាលភិក្ខុទាំងឡាយ បើពួកចោរ ដែលប្រព្រឹត្តអាក្រក់​នាំគ្នាអារអ​វៃយវៈតូចធំ របស់អ្នកទាំងឡាយ ដោយរណារដែលមានដងទាំងសងខាង ភិក្ខុណាមួយ ញុំាងចិត្តឲ្យប្រទូស្តចំពោះចោរទាំងអម្បាលនោះ​ភិក្ខុនោះមិន​ឈ្មោះ​ថាជាអ្នកធ្វើតាមសាសនារបស់តថាគត ដោយការមិនអត់សង្កត់​នោះ​ឡើយ ។ ម្នាលភិក្ខុទាំងឡាយ អ្នកទាំងឡាយគប្បីសិក្សាក្នុង ការបៀតបៀន​របស់ចោរនោះថា ចិត្តរបស់យើង នឹងមិនប្រែប្រួលផងយើងនឹងមិនបញ្ចេញ វាចាអាក្រក់ផង នឹងជាអ្នកអនុគ្រោះដោយ​ប្រយោជន៍នឹងជា​អ្នកមាន​មេត្តា​ចិត្តមិនមានទោសចិត្តផង នឹងជាអ្នកមានចិត្តប្រកបដោយ​មេត្តាផ្សាយ​ទៅ​កាន់​បុគ្គលនោះផង នឹងជា អ្នកមានចិត្តប្រកបដោយមេត្តា ជាចិត្តធំទូ​លាយ ដល់នូវសភាពធំ ប្រមាណមិនបាន មិនមានពៀរ មិនមានព្យាបាទ ផ្សាយ​ទៅកាន់​សត្វលោកទាំងអស់ ធ្វើឲ្យជាអារម្មណ៏របស់មេត្តាចិត្ត នោះផង ម្នាលភិក្ខុទាំងឡាយ អ្នកទាំងឡាយគប្បីសិក្សាយ៉ាងនេះចុះ ។</p>
        <p><a class='ref km' id='km១១' href='#km១១'>១១</a>ម្នាលភិក្ខុទាំងឡាយ អ្នកទាំងឡាយ គប្បីធ្វើទុកក្នុងចិត្តចំពោះ​ឳវាទដែលប្រៀប ដោយរណារនេះឯង ឲ្យរឿយៗ ចុះ ម្នាលភិក្ខុទាំងឡាយ អ្នកទាំងឡាយមិនឃើញគន្លង់នៃ ពាក្យតូចឬធំនោះ ដែលនាំឲ្យអ្នកទាំង​ឡាយ​​អត់សង្កត់ មិនបានទេឬ ។ បពិត្រព្រះអង្គ​ដ៏ចម្រើនយើង​ខ្ញុំមិន​ឃើញ​គន្លង​ពាក្យនោះទេ ។ ម្នាលភិក្ខុទាំងឡាយ ព្រោះហេតុ នោះអ្នក​ទាំងឡាយ​គប្បីធ្វើទុកក្នុងចិត្ត ចំពោះឳវាទដែលប្រៀបដោយ រណារនេះឯង ឲ្យរឿយៗ ចុះ ការធ្វើទុកក្នុងចិត្តនោះ នឹងប្រព្រឹត្តទៅ ដើម្បីប្រយោជន៍ ដើម្បីសេចក្តី​សុខ ដល់អ្នកទាំងឡាយ អស់កាលយូរអង្វែង ។ លុះព្រះមានព្រះភាគ ត្រាស់​​​ភាសិត​នេះចប់ហើយ ពួកភិក្ខុទាំងនោះ ក៏មានសេចក្តីពេញចិត្ត ត្រេក​អរ​​ចំ​ពោះ​​ភាសិត របស់ព្រះមានបុណ្យ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>