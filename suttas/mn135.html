<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn135' lang='km'>
        <header>
            <ul>
            </ul>
            <h1>ចូឡកម្មវិភង្គសូត្រ ទី ៥</h1>
        </header>
        <p><a class='ref km' id='km54' href='#km54'>៥៤</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ គង់នៅក្នុងវត្តជេតពន របស់​អនាថបិណ្ឌិកសេដ្ឋី ទៀបក្រុងសាវត្ថី ។ គ្រានោះ ឯង សុភមាណព ជាបុត្ររបស់តោទេយ្យព្រាហ្មណ៍ បាន​ចូល​ទៅ​គាល់ ព្រះមានព្រះភាគ លុះចូលទៅដល់ ហើយ ក៏ពោលពាក្យសំណេះសំណាល នឹង​ព្រះមានព្រះភាគ លុះបញ្ចប់ពាក្យសំណេះ សំណាលនិងពាក្យគួរ រលឹកហើយ ក៏អង្គុយក្នុងទីសមគួរ ។</p>
        <p><a class='ref km' id='km55' href='#km55'>៥៥</a>លុះសុភមាណព តោទេយ្យបុត្រ អង្គុយក្នុងទីសមគួរហើយបាន ក្រាបបង្គំ​ទូល​ព្រះមានព្រះភាគ យ៉ាងនេះថា បពិត្រព្រះគោតមដ៏ចម្រើន​ អ្វីហ្ន៎ហេតុ អ្វីហ្ន៎ជាបច្ច័យ ដែលនាំ​ឲ្យពួកមនុស្ស កាល​កើត​មក​ជាមនុស្ស មានសេចក្ដីថោកទាបនិងខ្ពង់ខ្ពស់ ប្រាកដឡើង បពិត្រព្រះគោតមដ៏ចម្រើន ព្រោះ​ថា មនុស្សទាំងឡាយ មានអាយុខ្លី មាន​អាយុវែង មានអាពាធច្រើន មានអាពាធតិច មានសម្បុរ​អាក្រក់ មាន​សម្បុរល្អ មាន សក្ដិតូច មានសក្ដិធំ មានភោគសម្បត្តិតិច មានភោគសម្បត្តិច្រើន មានត្រកូលទាប មាន​ត្រកូល ខ្ពស់ មានប្រាជ្ញាតិច​ មានប្រាជ្ញាច្រើន បពិត្រព្រះគោតមដ៏ចម្រើន អ្វីហ្ន៎ជា ហេតុ អ្វីហ្ន៎ជាបច្ច័យ ដែលនាំឲ្យពួកមនុស្ស កាលកើតមនុស្ស មានសេចក្ដី ថោកទាប និងខ្ពង់ ខ្ពស់ ប្រាកដឡើង ។</p>
        <p><a class='ref km' id='km56' href='#km56'>៥៦</a>ម្នាលមាណព សត្វទាំងឡាយ មានកម្មជារបស់ខ្លួន មានកម្ម ជាទាយាទ មានកម្មជាកំណើត មាន​កម្មជាផៅពង្ស មានកម្មជាគ្រឿងរលឹក កម្មតែងចែកសត្វទាំង​ឡាយ ដើម្បីឲ្យ​ថោក​ទាប​និង​ខ្ពង់ខ្ពស់ ។ ខ្ញុំព្រះអង្គ មិនយល់សេចក្ដីពិស្ដារ របស់​ភាសិត​សង្ខេបនេះដែលព្រះគោតមដ៏ចម្រើន មិនទាន់​ចែក​សេចក្ដី​ដោយ​ពិស្ដារ​បាន​ឡើយ​ សូមព្រះគោតមជាម្ចាស់ទ្រង់ សំដែងធម៌ តាមទំនងដែលខ្ញុំព្រះអង្គ នឹង​​យល់​សេចក្ដី​ពិស្ដារ របស់ភាសិត សង្ខេបនេះ ដែលព្រះគោតម​ដ៏​ចម្រើន​មិន​ទាន់​ចែក​សេចក្ដី​ដោយ​ពិស្ដារ​ឲ្យ ទាន ។ ម្នាលមាណព បើដូច្នោះ ចូរអ្នកយក​ចិត្តទុកដាក់​ស្ដាប់​ឲ្យប្រពៃ​ចុះ​ តថាគតនឹងសំដែង ។ សុភមាណព តោទេយ្យបុត្រ ទទួល​ព្រះពុទ្ធ​ដីកា​របស់​ព្រះមានព្រះភាគ​ថា ព្រះករុណា ព្រះអង្គ ។</p>
        <p><a class='ref km' id='km57' href='#km57'>៥៧</a>ព្រះមានព្រះភាគ បានត្រាស់យ៉ាងនេះថា ម្នាលមាណព ស្រ្ដីឬ​បុរស​ពួក​ខ្លះ​ ក្នុងលោកនេះ ជាអ្នកសម្លាប់សត្វ ប្រព្រឹត្តអាក្រក់ មានដៃ ប្រឡាក់ឈាម តាំង​នៅ​ក្នុង​ការបៀតបៀន និងការសម្លាប់ មិន​ដល់​នូវសេចក្ដី អាណិត ក្នុងពួកសត្វ ។ ព្រោះ​អំពើ​នោះដែលខ្លួនបានបំពេញយ៉ាងនេះ បាន​សមាទាន​យ៉ាង​នេះ បុគ្គលនោះ លុះ​រំលាង​កាយ​ បន្ទាប់អំពីសេចក្ដីស្លាប់ទៅ រមែងទៅកើតក្នុងកំណើតតិរច្ឆាន ប្រេត​វិស័យ អសុរកាយ នរក ប្រសិនបើ រំលាងកាយ បន្ទាប់អំពីសេចក្ដីស្លាប់ទៅ មិនទៅ​កើតក្នុង​កំណើត​តិរច្ឆាន ប្រេតវិស័យ អសុរកាយ នរកទេ បើបានត្រឡប់មកកាន់ភាពជាមនុស្ស ក្នុង​ទីណា ៗ រមែង​ជា​អ្នក​មាន​អាយុខ្លី ។ ម្នាលមាណព បុគ្គលសម្លាប់សត្វ ជាអ្នក​ប្រព្រឹត្ត​អាក្រក់ មានដៃប្រឡាក់ដោយឈាម តាំង​នៅក្នុងការបៀត បៀន និងការ​សម្លាប់​ មិនដល់នូវ​សេចក្ដីអាណិតក្នុងពួកសត្វ នេះឈ្មោះថា​បដិបទា​ប្រព្រឹត្ត​​ទៅ​ដើម្បី​ឲ្យ​មានអាយុខ្លី ។</p>
        <p><a class='ref km' id='km58' href='#km58'>៥៨</a>ម្នាលមាណព មួយទៀត ស្រ្ដីឬបុរសពួកខ្លះ ក្នុងលោកនេះ លះបង់​បាណាតិ​បាទ វៀរ​ស្រឡះ​ចាកបាណាតិបាត មានដំបង់ដាក់ចុះ ហើយ មាន​សស្រ្តា​ដាក់​ចុះហើយ ជាអ្នកមាន​សេចក្ដី​អៀន​ខ្មាស មានសេចក្ដី អាណិតអាសូរ អនុគ្រោះ​ដោយ​ប្រយោជន៍ ក្នុងពួកសត្វទាំងអស់ ។ ព្រោះ អំពីនោះ​ដែល​​ខ្លួនបានបំពេញ​យ៉ាងនេះ បានកាន់​ខ្ជាប់យ៉ាងនេះ បុគ្គលនោះ លុះរំលាងកាយបន្ទាប់អំពីសេចក្ដីស្លាប់​ទៅ​ រមែង​ទៅ​កើតក្នុង សុគតិសួគ៌ ទេវលោក ប្រសិនបើបុគ្គលនោះរំលាងកាយ បន្ទាប់​អំពី​សេចក្ដីស្លាប់ មិន​ទៅ កើតក្នុងសុគតិសួគ៌លោកទេ បើបានត្រឡប់មកកាន់ភាព​ជា​មនុស្ស កើតក្នុង ទីណា ៗ រមែង​មាន​អាយុ​វែង ។ ម្នាលមាណព បុគ្គលដែលលះបង់​បាណាតិបាត វៀរចាកបាណាតិបាត មានដំបងដាក់​ចុះ​ហើយ មានសស្រ្តា ដាក់ចុះ​ហើយ មានសេចក្ដី អៀនខ្មាស មានសេចក្ដីអាណិតអាសូរ ជាអ្នក​មាន​សេចក្ដី​អនុគ្រោះ​​​ដោយប្រយោជន៍ ក្នុងពួកសត្វទាំងអស់ នេះឈ្មោះថា​បដិបទា​ប្រព្រឹត្ត​ទៅ​ដើម្បី​ឲ្យមានអាយុវែង ។ </p>
        <p><a class='ref km' id='km59' href='#km59'>៥៩</a>ម្នាលមាណព ស្រ្តីឬបុរសពួកខ្លះ ក្នុងលោកនេះជាអ្នកបៀត បៀន​សត្វទាំងឡាយ ដោយ​បាត​ដៃ​​ខ្លះ ដោយដុំដីខ្លះ ដោយដំបងខ្លះ ដោយ សស្រ្តាខ្លះ ។ ព្រោះ​អំពើ​នោះដែលខ្លួនបានបំពេញយ៉ាងនេះ បាន​កាន់​ខ្ជាប់​យ៉ាងនេះ បុគ្គលនោះ លុះទម្លាយ​រាងកាយបន្ទាប់អំពីសេចក្ដីស្លាប់ទៅរមែង ទៅ​កើត​ក្នុង​កំណើត​តិរច្ឆាន ប្រេតវិស័យ អសុរកាយ នរក ប្រសិនបើបុគ្គល នោះ ទម្លាយរាងកាយបន្ទាប់សេចក្ដីស្លាប់ មិន​ទៅ​​កើតក្នុងកំណើតតិរច្ឆាន ប្រេតវិស័យ អសុរកាយ នរកទេ បើបានត្រឡប់មកកាន់ភាព​ជាមនុស្ស កើត​ទៅ​ក្នុងទីណា ៗ រមែងជាអ្នកមានអាពាធច្រើន ។ ម្នាលមាណព បុគ្គល ដែលជាអ្នកបៀតបៀន​សត្វ​ទាំងឡាយ ដោយបាតដៃខ្លះ ដោយដុំដីខ្លះ ដោយដំបង​ខ្លះ ​ដោយសស្រ្តាខ្លះ នេះឈ្មោះថាបដិបទា​ប្រព្រឹត្ត​ទៅ​ដើម្បី​មានអាពាធច្រើន ។ </p>
        <p><a class='ref km' id='km60' href='#km60'>៦០</a>ម្នាលមាណព មួយទៀត ស្រ្ដីឬបុរសពួកខ្លះ ក្នុងលោកនេះជា អ្នកមិន​បៀតបៀន​សត្វ​ទាំងឡាយ ដោយបាតដៃខ្លះ ដោយដុំដីខ្លះ ដោយ ដំបងខ្លះ ដោយសស្ត្រា​ខ្លះ ។ ព្រោះអំពើ​នោះ​ដែលខ្លួនបានបំពេញយ៉ាងនេះ បានកាន់ខ្ជាប់យ៉ាងនេះ បុគ្គល​នោះ លុះ ទម្លាយរាងកាយបន្ទាប់​អំពី​សេចក្ដី​ស្លាប់​ទៅ រមែងទៅកើតក្នុងសុគតិ​សួគ៌​ទេវលោក ប្រសិនបើបុគ្គលនោះ ទម្លាយរាងកាយ​បន្ទាប់អំពីសេ​ចក្ដី​ស្លាប់​ទៅ មិនបាន​ទៅ​កើតក្នុង​សុគតិសួគ៌ ទេវលោក​ទេ បើបានត្រឡប់មកកាន់ភាពជា​មនុស្ស កើត​ក្នុងទីណា ៗ រមែង ជាអ្នកមានអាពាធ​តិច ។ ម្នាលមាណព បុគ្គលដែល​ជាអ្នកមិន​បៀតបៀន​សត្វ​ទាំងឡាយ ដោយបាតដៃខ្លះ ដោយដុំដីខ្លះ ដោយដំបងខ្លះ ដោយ​សស្ត្រា​ខ្លះ នេះឈ្មោះថា ​ប្រព្រឹត្ត​ទៅដើម្បីមានអាពាធតិច ។ </p>
        <p><a class='ref km' id='km61' href='#km61'>៦១</a>ម្នាលមាណព ស្រ្តីឬបុរសពួកខ្លះ ក្នុងលោកនេះ ជាអ្នកមាន សេចក្ដីក្រោធ ច្រើនដោយ​សេចក្ដី​​ចង្អៀតចង្អល់ចិត្ត គ្រាន់តែគេស្ដីថាបន្ដិច បន្ដួច ក៏ថ្នាំងថ្នាក់ ខឹង ព្យាបាទ តបត សំដែង​សេចក្ដី​ក្រោធ សេចក្ដី​ប្រទូស្ដ​និង​សេចក្ដី​មិនត្រេក​អរ​ឲ្យ​ប្រាកដ​ឡើយ ។ ព្រោះអំពើនោះដែលខ្លួនបាន​បំពេញ​យ៉ាង​នេះ បានកាន់ខ្ជាប់យ៉ាងនេះ បុគ្គល​នោះ​​ លុះ​ទម្លាយរាងកាយ បន្ទាប់អំពីសេចក្ដីស្លាប់ទៅ រមែងទៅ​កើត​​ក្នុង​​កំណើតតិរច្ឆាន ប្រេតវិស័យ អសុរិកាយ នរក បើបុគ្គលនោះ ទម្លាយរាងកាយ​បន្ទាប់​អំពី​សេចក្ដី​​ស្លាប់​ទៅ មិនទៅកើតក្នុងកំណើតតិរច្ឆាន ប្រេតវិស័យ អសុរកាយ រនកទេ បើបាន ត្រឡប់មក​កាន់​ភាព​ជាមនុស្ស កើតក្នុងទីណា ៗ រមែងជាអ្នកមាន​សម្បុរ​អាក្រក់ ។ ម្នាលមាណព បុគ្គលដែល​មាន​សេចក្ដី​ក្រោធ ច្រើនដោយសេចក្ដី​ចង្អៀត​ចង្អល់​ចិត្ត គ្រាន់តែគេស្ដីថា បន្តិចបន្តួច ក៏ថ្នាំងថ្នាក់ ក្រោធ ព្យាបាទ តបត សំដែង​សេចក្ដី​ក្រោធ សេចក្ដីប្រទូស្ដ និងសេចក្ដីមិនត្រេអរ ឲ្យប្រាដក ឡើង នេះឈ្មោះ​ថា​បដិបទា​​​ប្រព្រឹត្តទៅ​ដើម្បីមានសម្បុរ អាក្រក់ ។</p>
        <p><a class='ref km' id='km62' href='#km62'>៦២</a>ម្នាលមាណព មួយទៀត ស្រ្ដីឬបុរសពួកខ្លះ ក្នុងលោកនេះ ជា អ្នក​មិន​ក្រោធ មិន​ច្រើន​ដោយ​សេចក្ដី​ចង្អៀតចង្អល់ចិត្ត ទុកជាគេស្ដីថាច្រើន ក៏មិន​ថ្នាំងថ្នាក់ មិនក្រោធ មិនព្យាបាទ មិនតបត មិន​សំដែង​សេចក្ដីក្រោធ សេចក្ដីប្រទូស្ដ និង​សេចក្ដី​មិន​ត្រេកអរឲ្យប្រាដកឡើង ។ ព្រោះ​អំពើនោះ​ដែល​ខ្លួន​បាន​បំពេញយ៉ាងនេះ បាន​កាន់​ខ្ជាប់​យ៉ាងនេះ បុគ្គលនោះ លុះ ទម្លាយរាងកាយបន្ទាប់អំពីសេចក្ដីស្លាប់ទៅ រមែង​ទៅ​កើត ក្នុងសុគតិសួគ៌ ទេវលោក ប្រសិនបើបុគ្គលនោះទម្លាយរាងកាយ បន្ទាប់​អំពី​សេចក្ដី​ស្លាប់​ទៅ មិនបានទៅកើតក្នុងសុគតិសួគ៌ទេវលោកទេ បើបាន​ត្រឡប់​មកកាន់​ភាព ជា មនុស្សកើតក្នុងទីណា ៗ រមែង​ជាអ្នកប្រកបដោយសម្បុរ​ជ្រះថ្លា ។ ម្នាល​មាណព​​ បុគ្គលដែលមិនមានសេចក្ដីក្រោធ មិនច្រើន​ដោយ​សេចក្ដីចង្អៀត ចង្អល់ចិត្ត ទុក​​ជាគេ ស្ដីថាច្រើន ក៏មិនថ្នាំងថ្នាក់ មិនក្រោធ មិនព្យាបាទ មិន តបត មិន​សំដែង​​សេចក្ដីក្រោធ សេចក្ដីប្រទូស្ដ និងសេចក្ដីមិនត្រេកអរ ឲ្យ ប្រាកដឡើងនេះ ឈ្មោះ​ថា​បដិបទា​ប្រព្រឹត្តទៅ ដើម្បីជាអ្នក​មានសម្បុរ ជ្រះថ្លា ។</p>
        <p><a class='ref km' id='km63' href='#km63'>៦៣</a>ម្នាលមាណព ស្រ្ដីឬបុរសពួកខ្លះ ក្នុងលោកនេះ ជាអ្នក ច្រណែន តែង​ច្រណែន ប្រទូស្ដ ចង​ទុក​នូវសេចក្ដីច្រណែន ក្នុងលាភៈ សក្ដារៈ សេចក្ដីគោរព ការរាប់​អាន ការថ្វាយបង្គំ និងការបូជា របស់​បុគ្គល​ដទៃ ។ ព្រោះអំពើ​នោះ​ដែល​ខ្លួន​បាន​បំពេញ​យ៉ាងនេះ បានកាន់ខ្ជាប់យ៉ាង នេះ បុគ្គលនោះ លុះ​ទម្លាយ​រាងកាយ បន្ទាប់​អំពី​សេចក្ដី​ស្លាប់​ទៅ​ រមែងទៅ កើតក្នុងកំណើតតិរច្ឆាន ប្រេតវិស័យ អសុរកាយ នរក បើ​បុគ្គលនោះ ទម្លាយ​រាងកាយបន្ទាប់អំពីសេចក្ដី​ស្លាប់ទៅ មិនទៅកើត​ក្នុង​កំណើត​តិរច្ឆាន ប្រេត​វិស័យ អសុរកាយ នរកទេ បើបានត្រឡប់មកកាន់ភាពជាមនុស្ស កើត​ក្នុង​ទីណា ៗ រមែងជា​អ្នកមានស័ក្ដិតូច ។ ម្នាលមាណព បុគ្គល​ជាអ្នក​ច្រណែន​តែង​ប្រណែន ប្រទូ​ស្ដ ចងទុកនូវសេចក្ដីច្រណែន ក្នុងលាភៈ សក្ដារៈ សេចក្ដីគោរព ការរាប់អាន ការថ្វាយ បង្គំ និងការបូជា របស់បុគ្គល ដទៃ នេះឈ្មោះថា​បដិបទា​ប្រព្រឹត្ត​​ទៅដើម្បី​មានស័ក្តិតូច ។</p>
        <p><a class='ref km' id='km64' href='#km64'>៦៤</a>ម្នាលមាណព មួយទៀត ស្រ្តីឬបុរសពួកខ្លះ ក្នុងលោកនេះ ជា អ្នក​មិន​ច្រណែន​ មិនប្រទូស្ត មិនចងទុកសេចក្ដីច្រណែន ក្នុងលាភៈ សក្ការៈ សេចក្ដីគោរព ការរាប់​អាន ការថ្វាយបង្គំ និងការបូជា របស់​បុគ្គលដទៃ ។ ព្រោះអំពើ​នោះ ដែលខ្លួន​បាន​បំពេញ​យ៉ាងនេះ បានកាន់ខ្ជាប់យ៉ាងនេះ បុគ្គលនោះ លុះ​ទម្លាយ​​រាងកាយ​បន្ទាប់​អំពី​សេចក្ដី​ស្លាប់ទៅ រមែងទៅកើត ក្នុងសុគតិសួគ៌ទេវលោក បើបុគ្គលនោះ ទម្លាយ​រាង​កាយ បន្ទាប់អំពីសេចក្ដី​ស្លាប់ទៅ មិនបានទៅកើតក្នុងសុគតិសួគ៌ទេវលោកទេ បើបាន​ត្រឡប់​មកកាន់​ភាព​ជា​មនុស្ស កើតក្នុងទីណា ៗ រមែងជាអ្នកមានស័ក្ដិធំ ។ ម្នាល មាណព បុគ្គល​ដែល​មិន​​ច្រណែន តែងមិនច្រណែន មិនប្រទូស្ដ មិនចង​ទុកនូវ​សេចក្ដី​ច្រណែន ក្នុងលាភៈ សក្ដារៈ សេចក្ដី​គោរព ការរាប់អាន ការថ្វាយបង្គំ និង​ការបូជា របស់បុគ្គលដទៃ នេះ ឈ្មោះថាបដិបទា ប្រព្រឹត្ត​ទៅ​ដើម្បី​មាន​ស័ក្ដីធំ ។ </p>
        <p><a class='ref km' id='km65' href='#km65'>៦៥</a>ម្នាលមាណព ស្រ្ដីឬបុរសពួកខ្លះ ក្នុងលោកនេះ ជាអ្នកមិនបាន ឲ្យ​បាយ ទឹក សំពត់ យាន ផ្ដា​កម្រង គ្រឿងក្រអូប គ្រឿងលាបផ្សេង ៗ ទីដេក ទីអាស្រ័យ ប្រទីប​ ដល់សមណៈឬព្រាហ្មណ៍ ។ ព្រោះ​អំពើ​នោះដែល ខ្លួនបានបំពេញយ៉ាងនេះ បាន​កាន់ខ្ជាប់យ៉ាងនេះ បុគ្គលនោះ លុះទម្លាយ​រាង​កាយ​បន្ទាប់​អំពី​សេចក្ដីស្លាប់​ទៅ រមែង​ទៅ​កើត​ ក្នុងកំណើតតិរច្ឆាន ប្រេតវិស័យ អសុរកាយ នរក ប្រសិនបើ បុគ្គល​នោះ ទម្លាយ​រាងកាយស្លាប់ ទៅ មិនទៅកើតក្នុងកំណើតតិរច្ឆាន ប្រេតវិស័យ អសុរកាយ នរក​ទេ បើបាន ត្រឡប់មកកាន់ភាពជាមនុស្ស កើតក្នុងទីណា ៗ រមែង​ជា​ ​​​​​​​ អ្នក​​មាន ភោគសម្បត្តិតិច ។ ម្នាល​មាណព បុគ្គលដែលមិនបានឲ្យបាយ ទឹក សំពង់ យាន ផ្កាកម្រង គ្រឿង ក្រអូច គ្រឿងលាបផ្សេង ៗ ទីដេក ទីអាស្រ័យ ប្រទីប ដល់​សមណៈ​ ឬព្រាហ្មណ៍ នេះឯង ឈ្មោះថាបដិបទា ប្រព្រឹត្តទៅដើម្បីមាន​ភោគ​​សម្បត្តិ​តិច ​។</p>
        <p><a class='ref km' id='km66' href='#km66'>៦៦</a>ម្នាលមាណព មួយទៀត ស្រ្ដីឬបុរសពួកខ្លះ ក្នុងលោកនេះ ជាអ្នកឲ្យបាយ ទឹក សំពត់ យាន ផ្កា​កម្រង គ្រឿងក្រអូប គ្រឿងលាបផ្សេង ៗ ទីដេក ទីអាស្រ័យ ប្រទីប ដល់សមណៈឬព្រាហ្មណ៍ ។ ព្រោះ​អំពើ​នោះ ដែលខ្លួនបានបំពេញយ៉ាងនេះ បាន​សមាទានយ៉ាងនេះ បុគ្គលនោះ លុះ​ទម្លាយ​រាង​កាយ​បន្ទាប់​ អំពីសេចក្ដីស្លាប់ទៅ រមែងទៅកើតក្នុងសុគតិសួគ៌ ទេវលោក បើបុគ្គលនោះ ទម្លាយរាងកាយ​បន្ទាប់​អំពី​​សេចក្ដី​ស្លាប់​ទៅ មិន ទៅកើតក្នុងសុគតិសួគ៌ទេវលោកទេ បើបានត្រឡប់មកកាន់ភាព​ជា​មនុស្ស កើត​ក្នុងទី​ណា ៗ រមែងជាអ្នកមានភោគសម្បត្តិច្រើន ។ ម្នាលមាណព បុគ្គល​ដែលឲ្យបាយ ទឹក សំពត់ យាន ផ្កាកម្រង គ្រឿងក្រអូប គ្រឿងលាប ផ្សេង ៗ ទីដេក ទីអាស្រ័យ ប្រទីប ដល់សមណៈ​ឬ​ព្រាហ្មណ៍នេះ ​ឈ្មោះ​ថាបដិបទា ប្រព្រឹត្ត​ទៅដើម្បី មានភោគសម្បត្តិច្រើន ។</p>
        <p><a class='ref km' id='km67' href='#km67'>៦៧</a>ម្នាលមាណព ស្រ្ដីឬបុរសពួកខ្លះក្នុងលោកនេះ ជាអ្នករឹងត្អឹង មើលងាយ មិនសំពះ​បុគ្គល​ដែល​គួរ​សំពះ មិនក្រោកទទួលបុគ្គលដែលគួរ ក្រោកទទួល មិនឲ្យ​អាសនៈ​ដល់បុគ្គលដែលគួរដល់​អាសនៈ មិនឲ្យផ្លូវដល់ បុគ្គលដែលគួរដល់ផ្លូវ មិនធ្វើ​សក្ការៈ​ដល់បុគ្គលដែលគួរដល់សក្ការៈ មិនធ្វើ​សេចក្ដី​គោរពដល់​បុគ្គល ដែលគួរធ្វើ​សេចក្ដី​គោរព​ មិនរាប់អានដល់បុគ្គល ដែរគួររាប់អាន មិនបូជាដល់​បុគ្គល​ដែល​គួរ​បូជា ។ ព្រោះអំពីនោះ ដែល ខ្លួនបានបំពេញយ៉ាងនេះ បានកាន់ខ្ជាប់យ៉ាងនេះ បុគ្គល​នោះ លុះ​ទម្លាយ រាងកាយបន្ទាប់អំពី សេចក្ដីស្លាប់ទៅ រមែងទៅកើត ក្នុងកំណើតតិរច្ឆាន ប្រេតវិស័យ អសុរកាយ នរក បើបុគ្គលនោះ ទម្លាយរាងកាយ បន្ទាប់​អំពី​សេចក្ដី​ស្លាប់​ទៅ មិនទៅកើតក្នុងកំណើត តិរច្ឆាន ប្រេតវិស័យ អសុរកាយ នរកទេ បើ​បាន​ត្រឡប់មកកាន់ ភាពជាមនុស្ស កើតក្នុងទីណា ៗ រមែង​ជា​អ្នក​​មាន​ត្រកូល​ថោក​ទាប ។ ម្នាលមាណព បុគ្គលដែលរឹងត្អឹង មើលងាយ មិនសំពះបុគ្គលដែលគួរសំពះ មិន​​ក្រោក​​ទទួលបុគ្គល​ដែលគួរក្រោកទទួល មិនឲ្យអាសនៈ ដល់បុគ្គល​ដែល​គួរ​ដល់​អាសនៈ មិនឲ្យ​ផ្លូវ​ដល់​បុគ្គលដែលគួរ​ដល់​ផ្លូវ មិនធ្វើសក្ការៈ ដល់​បុគ្គល​ដែល​គួរ​ធ្វើ​សក្ការៈ មិនធ្វើសេចក្ដីគោរព ដល់​បុគ្គល​​ដែលគួរ​ធ្វើសេចក្ដីគោរព មិន​រាប់​អាន​បុគ្គល​ដែល​គួររាប់អាន មិន បូជាបុគ្គលដែលគួរ​បូជានេះ ឈ្មោះ​​ថាបដិបទា​ប្រព្រឹត្ត​ទៅ ​ដើម្បី​មាន​ត្រកូលថោទាប ។</p>
        <p><a class='ref km' id='km68' href='#km68'>៦៨</a>ម្នាលមាណព មួយទៀត ស្រី្ដឬបុរស ពួកខ្លះ ក្នុងលោកនេះ ជា អ្នក​មិនរឹង​ត្អឹង មិនមើលងាយ សំពះ​បុគ្គល​ដែលគួរសំពះ ក្រោកទទួល បុគ្គលដែល​គួរ​ក្រោក​ទទួល ឲ្យ​អាសនៈដល់បុគ្គល ​ដែល​គួរ​ដល់​អាសនៈ ឲ្យផ្លូវដល់បុគ្គល​ដែលគួរ​ដល់​ផ្លូវ ធ្វើ សក្ការៈ​ដល់បុគ្គលដែលគួរធ្វើសក្ការៈ ធ្វើ​សេចក្ដី​គោរព​ដល់​​បុគ្គល​ ដែល​គួរ​គោរព រាប់អានបុគ្គល ដែលគួររាប់អាន បូជាដល់បុគ្គលដែលគួរ​បូជា​ ។ ព្រោះ​​អំពើ​​នោះ​ ដែលខ្លួន បានបំពេញយ៉ាង នេះ បានកាន់ខ្ជាប់យ៉ាងនេះ បុគ្គលនោះ​ លុះ​ទម្លាយ​រាងកាយ​បន្ទាប់​អំពី សេចក្ដីស្លាប់ទៅ រមែងទៅកើតក្នុងសុគតិសួគ៌​ទេវលោក បើ​បុគ្គល​នោះ ទម្លាយ​រាងកាយបន្ទាប់ អំពីសេចក្ដីស្លាប់ទៅ មិនទៅកើត ​ក្នុង​សុគតិ​សួគ៌​ទេវលោកទេ បើបាន​ត្រឡប់​កាន់​ភាព​ជា​មនុស្ស កើតក្នុងទីណា ៗ រមែង​ជាអ្នក​មាន​ត្រកូលខ្ពង់ខ្ពស់ ។ ម្នាលមាណព បុគ្គលដែលមិនរឹងត្អឹង មិនមើល​​ងាយគេ សំពះ​បុគ្គល​ដែលគួរសំពះ ក្រោកទទួលបុគ្គល ដែលគួរក្រោក ទទួល ឲ្យអាសនៈ ដល់​បុគ្គល​​ដែលគួរដល់អាសនៈ ឲ្យផ្លូវ ដល់បុគ្គលដែលគួរ ដល់ផ្លូវ​ ធ្វើសក្ការៈ ដល់​បុគ្គល​ដែលគួរធ្វើសក្ដារៈ ធ្វើ​សេចក្ដីគោរព ដល់ បុគ្គល ដែលគួរធ្វើ​សេចក្ដីគោរព រាប់​អាន​បុគ្គលដែលគួររាប់អាន បូជាបុគ្គល​ដែល​គួរបូជា នេះ ឈ្មោះ​ថា​បដិបទា​ប្រព្រឹត្ត​ទៅ​ដើម្បី​មានត្រកូលខ្ពង់ខ្ពស់ ។</p>
        <p><a class='ref km' id='km69' href='#km69'>៦៩</a>ម្នាលមាណព ស្រ្ដីឬបុរសពួកខ្លះ ក្នុងលោកនេះ ចូលទៅរក សមណៈឬ​ព្រាហ្មណ៍ ហើយមិន​បាន​សួរថា បពិត្រលោកម្ចាស់ដ៏ចម្រើន អ្វីជាកុសល អ្វីជា​អកុសល​ អ្វីមានទោស អ្វីឥតទោស អ្វីគួរសេព អ្វី​មិន​គួរសេព អ្វីកាលបើខ្ញុំ​ធ្វើ​ ប្រព្រឹត្ត​ទៅ​ដើម្បីទោសដើម្បីទុក្ខ អស់កាលដ៏យូរ មួយទៀត អ្វីកាល​បើ​ខ្ញុំ​ធ្វើប្រព្រឹត្តទៅ ដើម្បី​ប្រយោជន៍​ ដើម្បីសេចក្ដីសុខ អស់កាលដ៏យូរ ។ ព្រោះអំពើនោះដែលខ្លួនបាន​បំពេញ​យ៉ាង​នេះ បានកាន់ ខ្ជាប់យ៉ាងនេះ បុគ្គលនោះ លុះទម្លាយរាងកាយបន្ទាប់​អំពី​សេចក្ដី​ស្លាប់ទៅ រមែងទៅ​កើត​ក្នុងកំណើតតិរច្ឆាន ប្រេតវិស័យ អសុរកាយ នរក បើបុគ្គល​នោះទម្លាយរាងកាយ​បន្ទាប់​អំពី​សេចក្ដី​ស្លាប់​ទៅ មិនទៅកើតក្នុងកំណើត​តិរច្ឆាន ប្រេត​វិស័យ​ អសុរកាយ នរក បើបាន​ត្រឡប់​មក​កាន់​ភាព​ជា​មនុស្ស​ កើតក្នុងទីណា ៗ រមែងជាអ្នកគ្មានប្រាជ្ញា ។ ម្នាលមាណព បុគ្គលដែលចូល ទៅរក​សមណៈ​ឬ​ព្រាហ្មណ៍ ហើយមិនបានសួរថា បពិត្រលោកដ៏ចម្រើន អ្វីជាកុសល អ្វីជាអកុសល អ្វីមានទោស អ្វី​ឥតទោស អ្វីគួរសេព អ្វីមិនគួរ សេព អ្វីកាលបើខ្ញុំ​ធ្វើ​ ប្រព្រឹត្តទៅ ដើម្បីទោស ដើម្បីទុក្ខ អស់​កាលដ៏យូរ មួយទៀត អ្វីកាលបើខ្ញុំធ្វើ ប្រព្រឹត្តទៅ ដើម្បីប្រយោជន៍ ដើម្បី​សេចក្ដី​សុខ ​អស់កាលដ៏យូរ នេះ ឈ្មោះ​ថា​បដិបទា ប្រព្រឹត្តទៅដើម្បីមិនមានប្រាជ្ញា ។</p>
        <p><a class='ref km' id='km70' href='#km70'>៧០</a>ម្នាលមាណព មួយទៀត ស្រ្ដីឬបុរស ពួកខ្លះ ក្នុងលោកនេះ ចូល​ទៅ​ជិត​សមណៈ​ឬ​ព្រាហ្មណ៍ ហើយសួរថា បពិត្រលោកដ៏ចម្រើន អ្វីជា កុសល អ្វីជាអកុសល អ្វីមានទោស អ្វីឥតទោស អ្វី​គួរ​សេព អ្វីមិនគួរសេព អ្វីកាលបើខ្ញុំធ្វើ ប្រព្រឹត្ត​ទៅដើម្បី​ទោស ដើម្បីទុក្ខអស់កាលដ៏យូរ មួយទៀត អ្វី​កាល​បើខ្ញុំធ្វើ ប្រព្រឹត្តទៅ ដើម្បី​ប្រយោជន៍​ ដើម្បីសេចក្ដីសុខ អស់កាល ដ៏យូរ ។ ព្រោះអំពើនោះ ដែល​ខ្លួន​បាន​​បំពេញ​យ៉ាង​នេះ បានសមាទាន យ៉ាងនេះបុគ្គលនោះ លុះទម្លាយរាងកាយ បន្ទាប់​អំពី​សេចក្ដី​ស្លាប់ទៅ រមែង ទៅកើតក្នុងសុគតិសួគ៌ទេវលោក បើបុគ្គលនោះ ទម្លាយរាងកាយ បន្ទាប់អំពី​សេចក្ដី​ស្លាប់​ទៅ មិនទៅកើតក្នុងសុគតិសួគ៌ទេវលោកទេ បើ​ត្រឡប់​មក​កាន់​ភាពជាមនុស្ស កើតក្នុងទីណា ៗ រមែង​ជាអ្នកមានប្រាជ្ញាច្រើន ។ ម្នាល មាណព ​បុគ្គល​ដែលចូល ទៅរក​សមណៈឬព្រាហ្មណ៍​ ហើយ​បាន​សួរថា បពិត្រលោកដ៏ចម្រើន អ្វីជា​កុសល អ្វីជាអកុសល អ្វីមានទោស អ្វីឥតទោស អ្វីគួរសេព អ្វីមិន​គួរ​សេព អ្វី​កាល​បើខ្ញុំធ្វើ​ប្រព្រឹត្តទៅដើម្បីទោស ដើម្បីសេចក្ដី ទុក្ខ អស់កាលដ៏យូរ មួយ​ទៀត​អ្វី​កាល​បើ​ខ្ញុំធ្វើ ប្រព្រឹត្ត​ទៅដើម្បីប្រយោជន៍ ដើម្បីសេចក្ដីសុខ អស់កាលដ៏យូរ នេះ ឈ្មោះ​ថាបដិបទា ប្រព្រឹត្ត​ទៅ​ដើម្បី​មាន​ប្រាជ្ញាច្រើន ។</p>
        <p><a class='ref km' id='km71' href='#km71'>៧១</a>ម្នាលមាព ព្រោះហេតុថា សេចក្ដីប្រតិបត្តិដែលប្រព្រឹត្តទៅ ឲ្យ​មាន​អាយុ​ខ្លី រមែង​នាំឲ្យមាន​អាយុខ្លី សេចក្ដីប្រតិបត្តិដែលប្រព្រឹត្តទៅ ដើម្បី​ឲ្យ​មាន​អាយុវែង រមែងនាំឲ្យមានអាយុវែង សេចក្តី​ប្រតិបត្តិ​ប្រព្រឹត្តទៅ ដើម្បី ឲ្យមានអាពាធ​ច្រើន រមែងឲ្យនាំ​ឲ្យមាន​អាពាធ​ច្រើន សេចក្ដី​ប្រតិបត្តិ​ដែល​ប្រព្រឹត្តទៅ ដើម្បី​អាពាធ​តិច រមែងនាំឲ្យមានអាពាធតិច សេចក្ដិប្រតិបត្តិ​ដែល​ប្រព្រឹត្ត​ទៅ ដើម្បី​ឲ្យ​មាន​សម្បុរ​អាក្រក់ រមែងនាំ ឲ្យមានសម្បុរ​អាក្រក់ សេចក្ដីប្រតិបត្តិដែលប្រព្រឹត្តទៅ ដើម្បី​​ជាអ្នក​​មាន​សម្បុរជ្រះថ្លា រមែងនាំឲ្យ មានសម្បុរជ្រះថ្លា​ សេចក្ដីប្រតិបត្តិដែលប្រព្រឹត្តទៅ ដើម្បី​ឲ្យ​មាន​ស័ក្ដិ​តូច រមែងនាំឲ្យមានស័ក្ដិតូច សេចក្ដីប្រតិបត្តិដែលប្រព្រឹត្តទៅ ដើម្បី​ឲ្យ​មានស័ក្ដិធំ រមែងនាំ​ឲ្យ​មាន​ស័ក្ដិធំ សេចក្ដីប្រតិបត្តិដែលប្រព្រឹត្តទៅ ដើម្បី​ឲ្យមាន​ភោគសម្បត្តិតិច​ រមែងនាំឲ្យ​មានភោគ​សម្បតិ្ដ​តិច សេចក្ដី​ប្រតិបត្តិដែល ប្រព្រឹត្តទៅ ដើម្បីឲ្យមានភោគសម្បត្តិច្រើន រមែងនាំឲ្យមាន ភោគសម្បត្តិ ច្រើន សេចក្ដី​​ប្រតិបត្តិ​​ដែល​ប្រព្រឹត្តទៅ ដើម្បីឲ្យមានត្រកូលថោកទាប រមែង នាំឲ្យមានត្រកូលថោទាប សេចក្ដី​​ប្រតិបត្តិ​ដែលប្រព្រឹត្តទៅ ដើម្បីឲ្យមាន ត្រកូល​ខ្ពង់ខ្ពស់ រមែង​នាំឲ្យ​មាន​ត្រកូល​ខ្ពង់ខ្ពស់ សេចក្ដីប្រតិបត្តិ​ដែល​ប្រព្រឹត្ត ទៅ ដើម្បីមិនមានប្រាជ្ញ រមែងនាំឲ្យមិនមានប្រាជ្ញា សេចក្ដីប្រតិបត្តិដែល ប្រព្រឹត្តទៅ ដើម្បី​ឲ្យ​មាន​ប្រាជ្ញាច្រើន រមែងនាំឲ្យមានប្រាជ្ញាច្រើន ។ ម្នាល មាណព សត្វទាំងឡាយមាន​កម្មជារបស់ខ្លួន មាន​កម្ម​ជា​ទាយាទ មានកម្ម ជាកំណើត មានកម្មជាផៅពង្ស មានកម្មជា គ្រឿរលឹក កម្មតែ​ង​ចែក​ពួក​សត្វ​ដើម្បី​ឲ្យថោ​ទាប និង​ខ្ពង់ខ្ពស់ ។</p>
        <p><a class='ref km' id='km72' href='#km72'>៧២</a>កាលព្រះមានព្រះភាគ ទ្រង់ត្រាស់យ៉ាងនេះហើយ សុភ-មាណព តោទេយ្យ​បុត្រ បានក្រាប​បង្គំ​ទូលព្រះមានព្រះភាគដូច្នេះថា បពិត្រព្រះគោតមដ៏ចម្រើន ពីរោះណាស់ បពិត្រព្រះគោតមដ៏ចម្រើន ពីរោះ​ណាស់ បពិត្រព្រះគោតមដ៏ចម្រើន ធម៌​ដែលព្រះអង្គសំដែងហើយ ដោយ អនេកបរិយាយយ៉ាងនេះ (ភ្លឺច្បាស់ណាស់) ដូចជា​គេផ្ងារបស់ដែលផ្កាប់ ឬបើកបង្ហាញរបស់ដែលកំបាំង ឬក៏ប្រាប់ផ្លូវដល់​មនុស្ស​វង្វេង ពុំនោះសោត ដូចជាគេទ្រោប្រទីបបំភ្លឺក្នុងទីងងឹត ដោយគិតថា ឲ្យពួកមនុស្សដែលមាន​ភ្នែកភ្លឺ មើល​ឃើញរូបទាំងឡាយបាន ខ្ញុំព្រះអង្គសូមដល់នូវព្រះគោតម ដ៏ចម្រើនផង ព្រះធម៌ផង ព្រះសង្ឃផងជា​ទីពឹង ទីរលឹក សូមព្រះគោតម ដ៏ចម្រើន ចាំទុកនូវខ្ញុំ​ព្រះអង្គ​ថាជាឧបាសក អ្នកដល់នូវសរណៈ ស្មើដោយ​ជីវិត ចាប់ដើមតាំពីថ្ងៃ​នេះតរៀង​ទៅ ។</p>
        <p>ចប់ ចូឡកម្មវិភង្គសូត្រ ទី ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>