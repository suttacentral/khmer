<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn11' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">កេវដ្តសូត្រ ទី ១១</h1>
        </header>
        <p><a class='ref km' id='km១៤០' href='#km១៤០'>១៤០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគជា​ម្ចាស់ទ្រង់គង់នៅក្នុង​បាវារិកម្ពវ័ន ជិតស្រុកនាលន្ទា ។ គ្រានោះគហបតិបុត្រ​ឈ្មោះ​​កេវដ្តៈ ចូលទៅគាល់​ព្រះមានព្រះភាគ លុះចូល​ទៅដល់ហើយក៏ថ្វាយ​បង្គំ​​ព្រះមានព្រះភាគ ហើយអង្គុយ​ក្នុងទីដ៏សមគួរ ។ លុះ​កេវដ្តៈ​គហបតិ​បុត្រ អង្គុយ​​ក្នុងទីដ៏សមគួរ​ហើយ ទើបក្រាប​បង្គំទូល​សេចក្តីនេះ នឹងព្រះមាន​ព្រះភាគ​​ថា បពិត្រព្រះអង្គ​ដ៏ចម្រើន ស្រុកនាលន្ទានេះ ជាស្រុកស្តុកស្តម្ភបរិបូណ៌ (ដោយ​ទ្រព្យ​របស់ផ្សេងៗ) មានជនច្រើន មានមនុស្សកុះករ មានមនុស្ស​ជ្រះថ្លា​ក្រាស់ក្រែលចំពោះ​ព្រះមានព្រះភាគ បពិត្រ​ព្រះអង្គដ៏ចម្រើន ភិក្ខុណាអាច​នឹង​​ធ្វើ​​ឥទ្ធិបាដិហារ្យ ឲ្យក្រៃលែង​ជាងមនុស្សធម៌ គឺ​កុសលកម្ម ១០ សូម ព្រះមានព្រះភាគ​បង្គាប់​ភិក្ខុនោះ ១ រូប (ឲ្យធ្វើ) កាលបើយ៉ាងនេះអ្នកស្រុក​​នាលន្ទា​​នេះ ក៏នឹងរឹងរឹត​តែជ្រះថ្លា​ឡើង​ក្នុងព្រះមានព្រះភាគ ។ កាល​កេវដ្ត គហបតិបុត្រ ក្រាបបង្គំ​ទូលយ៉ាងនេះ​ហើយ ព្រះមានព្រះភាគទ្រង់ត្រាស់​នឹង​កេវដ្តគហបតិ​បុត្រ​ថា ម្នាល​កេវដ្តៈតថាគត​មិនសំដែងធម៌​ដល់ភិក្ខុ​ទាំង​ឡាយ​​យ៉ាងនេះថា ម្នាលភិក្ខុ​ទាំងឡាយ អ្នកទាំងឡាយ​ចូរមកធ្វើ​ឥទ្ធិបាដិហារ្យ ​ឲ្យ​ក្រៃលែង​ជាងមនុស្សធម៌ដល់ពួក​គ្រហស្ថ ​អ្នកស្លៀកពាក់​សដូច្នេះឡើយ ។ កេវដ្ត គហបតិបុត្របានក្រាបបង្គំ​ទូលសេចក្តីនេះ នឹងព្រះមានព្រះភាគ​ជាគម្រប់ ២​ដងទៀត​ថាបពិត្រ​ព្រះអង្គ​ដ៏ចម្រើន ខ្ញុំព្រះអង្គ​មិនបានតាំង​ព្រះមានព្រះភាគ (ឲ្យសំដែង)​ទេ ខ្ញុំព្រះអង្គ​គ្រាន់តែ​ក្រាបបង្គំ​ទូលយ៉ាងនេះ​ថាបពិត្រ​ព្រះអង្គដ៏ចម្រើន ស្រុកនាលន្ទា​នេះ ជា​ស្រុកស្តុកស្តម្ភបរិបូណ៌ (ដោយ​ទ្រព្យ​របស់ផ្សេងៗ) មានជនច្រើន មានមនុស្ស​កុះករមានមនុស្ស​ជ្រះថ្លា​ក្រាស់​ក្រែល ចំពោះ ​ព្រះមាន​ព្រះភាគ បពិត្រ​ព្រះអង្គ​ដ៏ចម្រើន ភិក្ខុណា​អាច​នឹងធ្វើ​ឥទ្ធិបាដិហារ្យ ​ឲ្យក្រៃលែង​ជាងមនុស្សធម៌​បាន សូមព្រះមានព្រះភាគ​បង្គាប់ភិក្ខុ​នោះ ១ រូប (ឲ្យធ្វើ) កាលបើ​យ៉ាង​​នេះអ្នកស្រុកនាលន្ទា​នេះនឹងរឹងរឹតតែ​ជ្រះថ្លា​ឡើង ក្នុង​ព្រះមានព្រះភាគ ។ (​កេវដ្តគហបតិ​បុត្រ ក្រាបបង្គំ​ទូលនូវសេចក្តី​នេះទៀត) ជាគម្រប់​៣ដងផង ។បេ។</p>
        <p><a class='ref km' id='km១៤១' href='#km១៤១'>១៤១</a>ព្រះមានព្រះភាគ ទ្រង់ត្រាស់ថា ម្នាលកេវដ្តៈ បាដិហារ្យ ៣ ​យ៉ាង​នេះ ដែលតថាគត​ធ្វើឲ្យជាក់​ច្បាស់ ​ដោយ​បញ្ញា​ដ៏ឧត្តម​ដោយខ្លួន​ឯង​ហើយអាចនឹង​សំដែងបាន បាដិហារ្យ៣យ៉ាង​តើដូចម្តេច គឺ​ឥទ្ធិបាដិហារ្យ​ ១ អាទេសនាបាដិហារ្យ​ ១ អនុសាសនីបាដិហារ្យ​ ១ ។ ម្នាលកេវដ្តៈ ចុះឥទ្ធិបាដិហារ្យតើដូចម្តេច ម្នាលកេវដ្តៈ ភិក្ខុក្នុង​សាសនានេះ បាននូវ​ឥទ្ធិវិធីគឺ​ការតាក់​​​តែងឫទ្ធិ​បានជា​ច្រើនប្រការ មនុស្សម្នាក់ឲ្យទៅជា​ច្រើននាក់​ក៏បាន មនុស្ស​​ច្រើននាក់ឲ្យទៅ​ជាម្នាក់​ក៏បានដើរទៅមិន​ជាប់ជំពាក់​នឹងទីវាល ទីខាង​ក្រៅ ទីខាងក្រៅ​ជញ្ជាំង ទីខាងក្រៅ​កំពែងនិងទីខាងក្រៅភ្នំ ដូចជា​ដើរទៅ ក្នុង​អាកាសក៏បានងើបឡើងទាំង​មុជចុះក្នុង​ផែនដី ដូចជាងើបមុជ ក្នុងទឹកក៏បាន ដើរទៅក្នុងទឹកក៏មិនបែកធ្លាយទឹក ដូចជាដើរលើផែនដីក៏បាន ទៅក្នុងអាកាស​ទាំងភ្នែនដូចជាសកុណជាតិដែលមានស្លាបក៏បាន យកដៃទៅស្ទាបអង្អែល ចាប់ពាល់នូវ ព្រះចន្ទ្រនិងព្រះអាទិត្យទាំងនេះ ដែលមានឫទ្ធិច្រើនយ៉ាងនេះមានអានុភាពច្រើនយ៉ាងនេះក៏បាន ធ្វើអំណាចឲ្យប្រព្រឹត្តទៅ ដោយកាយដរាបដល់ព្រហ្មលោកក៏បាន ។ កុលបុត្រឯណានីមួយ ជាអ្នកមានសទ្ធាជ្រះថ្លាឃើញភិក្ខុនោះ ដែលបាននូវឥទ្ធិវិធីជាច្រើនប្រការ គឺមនុស្សម្នាក់ឲ្យទៅជា​ច្រើន​នាក់ក៏បាន មនុស្សច្រើននាក់ឲ្យទៅជាម្នាក់ ក៏បានដើរទៅមិនជាប់ជំពាក់​នឹងទីវាល ទីខាងក្រៅ ទីខាងក្រៅជញ្ជាំង ទីខាងក្រៅកំពែងនិងខាងក្រៅភ្នំ ដូចជាដើរទៅ ក្នុងអាកាសក៏បាន ងើបឡើង ទាំងមុជចុះក្នុងផែនដី ហាក់ដូចជា​ងើបមុជក្នុងទឹកក៏បាន ដើរទៅក្នុងទឹក ក៏មិនបែកធ្លាយទឹកហាក់ដូចជាដើរលើ​ផែន​ដីក៏បាន ទៅក្នុងអាកាសទាំងភ្នែន ដូចជាសកុណជាតិដែលមានស្លាប​ក៏​បាន យកដៃទៅស្ទាបអង្អែល ចាប់ពាល់នូវព្រះចន្ទ្រនិងព្រះអាទិត្យទាំងនេះ ដែលមានឫទ្ធិច្រើនយ៉ាងនេះមានអានុភាពច្រើនយ៉ាងនេះក៏បាន ធ្វើអំណាច​ឲ្យប្រព្រឹត្តទៅដោយកាយដរាបដល់ព្រហ្មលោកក៏បាន ។ កុលបុត្រដែលមាន​សទ្ធា​ជ្រះថ្លានោះក៏ប្រាប់នូវដំណើរភិក្ខុនោះ ដល់អ្នកដទៃ ដែលមិនទាន់មាន​សទ្ធាមិនទាន់មានសេចក្តីជ្រះថ្លាថា ឱហ្ន៎ ហេតុនេះជាអស្ចារ្យពេក ឱហ្ន៎ហេតុនេះមិនធ្លាប់មាន បែរជាមានបាន ភាវៈនៃសមណៈជាអ្នកមានឫទ្ធិច្រើនមានអានុភាពច្រើន ព្រោះខ្ញុំបានឃើញភិក្ខុឯណោះ ដែលបាននូវឥទ្ធិវិធីជា​ច្រើន​​ប្រការគឺ ធ្វើមនុស្សម្នាក់ឲ្យទៅជាច្រើននាក់ក៏បានមនុស្សច្រើននាក់ ឲ្យ​ទៅជាម្នាក់វិញក៏បាន ។បេ។ ធ្វើអំណាចឲ្យប្រព្រឹត្តទៅដោយកាយ ដរាបដល់​ព្រហ្មលោកក៏បាន។ ជនដែលមិនទាន់មានសទ្ធាមិនទាន់មានសេចក្តីជ្រះថ្លានោះ គប្បីនិយាយប្រាប់ដំណើរភិក្ខុនោះ ទៅនឹងកុលបុត្រដែលមានសទ្ធាជ្រះថ្លា​នោះ យ៉ាងនេះថា ម្នាលអ្នកដ៏ចម្រើន មានវិជ្ជាមួយយ៉ាងឈ្មោះ​គន្ធារិ គឺវិជ្ជា​ដែល​ឫសី ឈ្មោះគន្ធារៈ តាក់តែងទុកមក ភិក្ខុនោះបាននូវ​ឥទ្ធិវិធី​ជាច្រើន​ប្រការ ដោយវិជ្ជានោះ ។បេ។ ធ្វើអំណាចឲ្យប្រព្រឹត្តទៅដោយកាយ ដរាប​ដល់ព្រហ្មលោកក៏បាន ។ ម្នាលកេវដ្តៈអ្នកសំគាល់សេចក្តីនោះដូចម្តេច ជន​ដែល​មិនទាន់មានសទ្ធាមិនទាន់មានសេចក្តីជ្រះថ្លានោះ នឹងគប្បីនិយាយពាក្យ​យ៉ាងនេះ ទៅនឹងកុលបុត្រដែលមានសទ្ធាជ្រះថ្លានោះដែរឬ ។ កេវដ្តគហបតិ​បុត្រក្រាបបង្គំទូលតបថាបពិត្រព្រះអង្គដ៏ចម្រើន ជននោះគប្បីនិយាយដែរ ។ ព្រះមានព្រះភាគទ្រង់ត្រាស់ថាម្នាល កេវដ្តៈ តថាគត ពិចារណាឃើញច្បាស់ នូវទោសក្នុង​ឥទ្ធិបាដិហារ្យ​​​នេះហើយទើបនឿយណាយធុញទ្រាន់ ខ្ពើមរអើម​ចាក​​ឥទ្ធិបា​ដិហារ្យ​។</p>
        <p><a class='ref km' id='km១៤២' href='#km១៤២'>១៤២</a>ម្នាលកេវដ្តៈ ចុះ​អាទេសនាបាដិហារ្យ តើដូចម្តេច ។ ម្នាលកេវដ្តៈ ភិក្ខុក្នុងសាសនានេះ ទាយនូវចិត្តខ្លះ ទាយនូវចេតសិកខ្លះ ទាយនូវការ​ត្រិះ​រិះខ្លះ ទាយនូវ​ការពិចារណាខ្លះ របស់ពួកសត្វដទៃ បុគ្គលដទៃថាមនោ​របស់​អ្នក​​យ៉ាងនេះខ្លះ មនោរបស់អ្នកមានប្រការដូច្នេះខ្លះ ចិត្តរបស់អ្នកដូច្នេះខ្លះ។ កុលបុត្រឯណានីមួយ ដែលមានសទ្ធាជ្រះថ្លា ឃើញភិក្ខុនោះ ដែលទាយនូវ​ចិត្តខ្លះ ទាយនូវចេតសិកខ្លះ ទាយនូវការត្រិះរិះខ្លះ ទាយនូវការពិចារណាខ្លះ របស់ពួកសត្វដទៃ បុគ្គលដទៃថា មនោរបស់អ្នកយ៉ាងនេះខ្លះ មនោរបស់អ្នកមានប្រការដូច្នេះខ្លះ ចិត្តរបស់អ្នកដូច្នេះខ្លះ ។ កុលបុត្រដែលមានសទ្ធាជ្រះថ្លា​នោះ ក៏ប្រាប់នូវដំណើរភិក្ខុនោះ ដល់ជនដទៃដែលជាអ្នកមិនទាន់មានសទ្ធា មិនទាន់មានសេចក្តីជ្រះថ្លាថា ឱហ្ន៎ហេតុនេះជាអស្ចារ្យណាស់ ឱហ្ន៎ ហេតុនេះ​មិនធ្លាប់មាន បែរជាមានបាន ភាវៈនៃសមណៈជាអ្នកមាន​ឫទ្ធិច្រើន មាន​អានុភាព​ច្រើន ព្រោះខ្ញុំបានឃើញ​ភិក្ខុឯណោះ ដែលទាយនូវចិត្តខ្លះ ទាយនូវ​ចេតសិកខ្លះ ទាយ​​នូវការត្រិះរិះខ្លះ ទាយនូវការពិចារណាខ្លះ របស់ពួកសត្វ​ដទៃ បុគ្គលដទៃថា មនោរបស់អ្នកយ៉ាងនេះខ្លះមនោរបស់អ្នកមានប្រការ​ដូច្នេះ​ខ្លះ ចិត្តរបស់អ្នកដូច្នេះខ្លះ ។ ជនដែលមិនទាន់មានសទ្ធាមិនទាន់ជ្រះថ្លា​ នោះគប្បីនិយាយប្រាប់ដំណើរភិក្ខុនោះទៅនឹងកុលបុត្រដែលមានសទ្ធា​ជ្រះថ្លា​នោះយ៉ាងនេះថា ម្នាលអ្នកដ៏ចម្រើនមានវិជ្ជាមួយយ៉ាង ឈ្មោះ​មណិកា​ ជាវិជ្ជាសម្រាប់​ដឹងចិត្តបុគ្គលដទៃ ភិក្ខុនោះទាយនូវចិត្តខ្លះ ទាយនូវ​ចេតសិក​ខ្លះ ទាយនូវការត្រិះរិះខ្លះ ទាយនូវការពិចារណាខ្លះ របស់ពួកសត្វ​ដទៃ បុគ្គល​ដទៃដោយវិជ្ជានោះថា មនោរបស់អ្នកយ៉ាងនេះខ្លះ មនោរបស់អ្នកមានប្រការ​ដូច្នេះ​ខ្លះ ចិត្តរបស់អ្នកដូច្នេះខ្លះ ។ ម្នាលកេវដ្តៈ អ្នកសំគាល់​នូវ​ហេតុ​នោះ​ដូចម្តេច ជនដែលមិនទាន់មានសទ្ធាមិនទាន់ជ្រះថ្លា នឹងគប្បីនិយាយពាក្យ​យ៉ាង​នេះទៅនឹងកុលបុត្រ ដែលមានសទ្ធាមានសេចក្តីជ្រះថ្លានោះដែរឬ ។ គហបតិ​បុត្រក្រាបបង្គំទូលតបថា បពិត្រព្រះអង្គដ៏ចម្រើន ជននោះគប្បី​និយាយ​ដែរ ។ ម្នាលកេវដ្តៈតថាគត កាលពិចារណាឃើញច្បាស់ នូវទោសក្នុង​អាទេសនាបាដិហារ្យ​នេះឯង ទើបនឿយ ណាយ​ធុញទ្រាន់ ខ្ពើមរអើម​ចាក​អាទេសនាបាដិហារ្យ ​។</p>
        <p><a class='ref km' id='km១៤៣' href='#km១៤៣'>១៤៣</a>ម្នាលកេវដ្តៈ ចុះ​អនុសាសនីបាដិហារ្យ តើដូចម្តេច ។ ម្នាលកេវដ្តៈភិក្ខុក្នុងសាសនានេះ តែងប្រៀនប្រដៅយ៉ាងនេះថា អ្នកទាំងឡាយចូរត្រិះរិះ​យ៉ាង​​នេះចុះ កុំត្រិះរិះយ៉ាងនេះឡើយ អ្នកទាំងឡាយចូរធ្វើទុកក្នុងចិត្តយ៉ាង​នេះ​ចុះ កុំធ្វើទុកក្នុងចិត្តយ៉ាងនេះឡើយអ្នកទំាងឡាយ ចូរលះបង់នូវតម្រេកក្នុង​​​បញ្ចកាមគុណនេះ អ្នកទាំងឡាយចូរដល់នូវលោកុត្តរធម៌នេះ ហើយ​សម្រេច​​ឥរិយាបថ​នៅ ។ ម្នាលកេវដ្តៈ នេះតថាគតហៅថា អនុសាសនី-បាដិហារ្យ​។</p>
        <p><a class='ref km' id='km១៤៤' href='#km១៤៤'>១៤៤</a>ម្នាលកេវដ្តៈ មួយវិញទៀត ព្រះតថាគត កើតឡើងក្នុងលោកនេះជាអរហន្តសម្មាសម្ពុទ្ធ ។បេ។ (អ្នកប្រាជ្ញគប្បីសំដែងឲ្យពិស្តារដូចក្នុងសាមញ្ញ​ផល​សូត្រផងចុះ) ។បេ។ ម្នាលកេវដ្តៈ នេះតថាគតហៅថាអនុសាសនី-បាដិហារ្យ ។ ភិក្ខុបានដល់នូវទុតិយជ្ឈាន ។ តតិយជ្ឈាន ។ ចតុត្ថជ្ឈានហើយ​សម្រាន្តឥរិយាបថនៅ ។ ម្នាលកេវដ្តៈ នេះតថាគតហៅថា អនុសាសនីបាដិហារ្យ ។បេ។ ភិក្ខុតម្រង់ផ្ចង់បង្អោនចិត្តទៅ ដើម្បីញាណទស្សនៈ ។ ម្នាលកេវដ្តៈនេះតថាគតហៅថា អនុសាសនីបាដិហារ្យ ។បេ។ ភិក្ខុដឹងច្បាស់ថាកិច្ចដទៃ​ប្រព្រឹត្តទៅ ដើម្បីសោឡសកិច្ចនេះទៀត មិនមានឡើយ ម្នាលកេវដ្តៈនេះតថាគតហៅថា អនុសាសនីបាដិហារ្យ ។ ម្នាលកេវដ្តៈ បាដិហារ្យទាំង ៣ យ៉ាង​នេះឯងដែលតថាគតធ្វើឲ្យជាក់ច្បាស់ ដោយបញ្ញាដ៏ឧត្តមដោយខ្លួនឯង ហើយអាចសំដែងបាន ។</p>
        <p><a class='ref km' id='km១៤៥' href='#km១៤៥'>១៤៥</a>ម្នាលកេវដ្តៈ រឿងធ្លាប់មានមកថា ភិក្ខុមួយរូប​ក្នុងភិក្ខុសង្ឃនេះ​ឯងកើតមានសេចក្តីត្រិះរិះ​ក្នុងចិត្តយ៉ាងនេះថា មហាភូតរូប​ទាំង ៤ នេះគឺ បឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមាន​សេស​សល់​ក្នុង​ទីណាហ្ន៎។ម្នាលកេវដ្តៈ លំដាប់នោះ ភិក្ខុចូលកាន់សមាធិ តាម​បែប​​ផែននៃ​ចិត្ត​របស់​យោគី ដែលតាំងខ្ជាប់​ដោយសមាធិ ផ្លូវជាទីទៅ​កាន់​ទេវ​លោក ក៏កើតប្រាកដ​ឡើង ។ ម្នាលកេវដ្តៈ គ្រានោះ ភិក្ខុនោះចូលទៅ​រកពួក​ ទេវតាដែលឋិតនៅ​ក្នុង​ឋាន​ចាតុម្មហារាជិកា លុះ​ចូលទៅ​ដល់ហើយ បានសួរ​សេចក្តី​នេះនឹងពួកទេវតា​ដែលឋិត​នៅក្នុង​ឋានចាតុម្មហារាជិកា​ថា ម្នាអាវុសោ​​ទាំងឡាយមហាភូតរូប​ទាំង ៤ នេះ គឺ បឋវីធាតុ​ ១ អាបោធាតុ​ ១ តេជោធាតុ​ ១ វាយោធាតុ​ ១ តែងរលត់ឥតមានសេសសល់ ក្នុង​ទីណាហ្ន៎ ។ ម្នាលកេវដ្តៈកាលភិក្ខុនោះ​សួរយ៉ាងនេះហើយ ពួកទេវតាដែលឋិតនៅក្នុង​ឋានចាតុម្មហារាជិកាបានឆ្លើយតបសេចក្តីនេះនឹងភិក្ខុនោះថា បពិត្រភិក្ខុ យើង​ទាំងឡាយនេះឯងមិនដឹងថា មហាភូតរូបទាំង ៤ នេះ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមានសេសសល់​ក្នុងទីណាទេ បពិត្រភិក្ខុ តែមានមហារាជ៤ព្រះអង្គ ឧត្តមថ្លៃថ្លាជាងយើង​ទាំង​ឡាយ មហារាជទាំង ៤ នោះ គប្បីដឹងយ៉ាងនេះថា មហាភូតរូបទាំង ៤ នេះគឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមាន​សេសសល់ក្នុងទីណាដូច្នេះ (មិនខាន) ។ ម្នាលកេវដ្តៈ លំដាប់នោះភិក្ខុក៏ចូល​ទៅរកមហារាជទាំង ៤ ព្រះអង្គ លុះចូលទៅដល់ហើយ ក៏សួរសេចក្តីនេះនឹង​មហារាជទាំង ៤ ថា ម្នាលអាវុសោទាំងឡាយ មហាភូតរូបទាំង ៤ នេះ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ ឥតមាន​សេសសល់ក្នុងទីណាហ្ន៎ ។ ម្នាលកេវដ្តៈ កាលភិក្ខុនោះសួរយ៉ាងនេះហើយ មហារាជទាំង ៤ ព្រះអង្គឆ្លើយតបសេចក្តីនេះនឹងភិក្ខុនោះថា បពិត្រភិក្ខុ សូម្បីយើងទាំងឡាយក៏មិនដឹង សេចក្តីនេះដែរ ។បេ។ បពិត្រភិក្ខុ តែ​មាន​ទេវតាទាំងឡាយដែលឋិតនៅក្នុង​ឋានតាវត្តិង្ស ឧត្តមថ្លៃថ្លាជាង​យើង​ទាំង​ឡាយពួកទេវតាទាំងនោះឯង គប្បីដឹងសេចក្តីយ៉ាងនេះ ។បេ។ ម្នាលកេវដ្តៈ គ្រានោះភិក្ខុក៏ចូលទៅរកពួកទេវតា ដែលឋិតនៅក្នុងឋានតាវត្តិង្ស លុះចូលទៅ​ដល់​ហើយក៏បានសួរសេចក្តីនេះ នឹងពួក ទេវតា ដែលឋិតនៅក្នុងឋានតាវត្តិង្ស​ថាម្នាលអាវុសោទាំងឡាយ មហាភូតរូប​ទាំង ៤ នេះ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមានសេសសល់ក្នុងទីណាហ្ន៎ ។ ម្នាលកេវដ្តៈកាលភិក្ខុនោះសួរយ៉ាងនេះហើយ ពួកទេវតាដែលឋិតនៅក្នុង​ឋានតាវត្តិង្ស ឆ្លើយតបសេចក្តីនេះ នឹងភិក្ខុនោះថា បពិត្រភិក្ខុ យើងទាំងឡាយក៏មិនដឹងសេចក្តីនេះដែរ ។បេ។ បពិត្រភិក្ខុ តែមានទេវរាជ​ឈ្មោះ​សក្កៈជាធំ​ជាងទេវតា​ទាំងឡាយ ឧត្តម​ថ្លៃថ្លាជាង​យើងទាំង​ឡាយ សក្កទេវរាជ​នោះឯងគប្បីដឹងសេចក្តី​យ៉ាងនេះ ។បេ។ ម្នាលកេវដ្តៈ ភិក្ខុនោះ ក៏ចូលទៅរក​សក្កទេវ​រាជជាធំជាងទេវតា​ទាំងឡាយ លុះចូលទៅ​ដល់ហើយ ក៏សួរនូវសេចក្តីនេះនឹង​​សក្កទេវរាជជាធំជាងទេវតា​ទាំងឡាយថា ម្នាលអាវុសោ មហាភូតរូប​ទាំង ៤ នេះ គឺ​បឋវីធាតុ ១ អាបោធាតុ ១ តេជោធាតុ ១ វាយោធាតុ ១ ដែងរលត់ឥតមាន​សេសសល់​ ក្នុងទីណាហ្ន៎ ។ ម្នាលកេវដ្តៈ កាលបើភិក្ខុនោះ​សួរយ៉ាងនេះ​ហើយ សក្កទេវរាជជាធំជាងទេវតា​ទាំងឡាយ បានឆ្លើយ​តបសេចក្តីនេះ​នឹងភិក្ខុ​នោះ​ថា បពិត្រភិក្ខុខ្ញុំព្រះករុណា ក៏មិនដឹង​សេចក្តីនេះដែរ ។បេ។ បពិត្រ​ភិក្ខុតែមានទេវតា​ឈ្មោះ​យាមៈ (ទេវតាឋិតនៅក្នុងឋាន​យាមៈ​) ។បេ។ ទេវបុត្រ​ឈ្មោះ​សុយាមៈ​ ។បេ។ ទេវបុត្រឈ្មោះ​ តុសិតៈ (ទេវតាឋិតនៅក្នុងឋាន​តុសិត​) ។បេ។ ទេវបុត្រឈ្មោះ​សន្តុសិតៈ​។បេ។ទេវតាឈ្មោះ​និម្មានរតី (ទេវតា​ដែល​ឋិតនៅ​ក្នុងឋាន​និម្មានរតី​) ។បេ។ ទេវបុត្រឈ្មោះ​សុនិម្មិតៈ ​។បេ។ ទេវតាឈ្មោះ​បរនិម្មិតវសវតី្ត (ទេវតា​ឋិតនៅក្នុងឋាន​បរនិម្មិតវសវត្តី​) ។បេ។ ទេវបុត្រឈ្មោះ​បរនិម្មិតវសវត្តី ឧត្តម​ថ្លៃថ្លាជាង​យើងទាំងឡាយទេវបុត្រឈ្មោះ​បរនិម្មិតវសវត្តី​នោះ គប្បីដឹងយ៉ាងនេះថា មហាភូតរូប​ទាំង ៤ នេះគឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមានសេសសល់​ក្នុងទីណា (មិន​ខាន)។</p>
        <p><a class='ref km' id='km១៤៦' href='#km១៤៦'>១៤៦</a>ម្នាលកេវដ្តៈ លំដាប់នោះឯង ភិក្ខុនោះ ចូលទៅរកទេវបុត្រ​ឈ្មោះ​វសវត្តីលុះចូលទៅ​ដល់ហើយ ក៏បានសួរសេចក្តីនេះ នឹងទេវបុត្រឈ្មោះ វសវត្តី​ថាម្នាលអាវុសោ មហាភូតរូបទាំង ៤ នេះ គឺបឋវីធាតុ ១ អាបោធាតុ ១ តេជោ​ធាតុ ១ វាយោធាតុ ១ តែងរលត់ឥតមានសេសសល់ក្នុងទីណាហ្ន៎ ។ ម្នាល​ កេវដ្តៈ កាលភិក្ខុនោះសួរយ៉ាងនេះហើយ ទេវបុត្រឈ្មោះ វសវត្តី ក៏បានឆ្លើយ​តប​សេចក្តី​​នេះនឹងភិក្ខុនោះថា បពិត្រភិក្ខុ ខ្ញុំព្រះករុណាក៏មិនដឹងថា មហាភូត​រូបទាំង ៤ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមានសេសសល់ក្នុងទីណាដែរ ។ បពិត្រភិក្ខុ តែមានពួកទេវតា ឈ្មោះ ព្រហ្មកាយិកៈ (ទេវតាដែលរាប់បញ្ចូលក្នុងពួកព្រហ្ម) ឧត្តមថ្លៃថ្លាជាង​យើងទាំងឡាយ ពួកទេវតានោះគប្បីដឹងសេចក្តីយ៉ាងនេះ (មិនខាន) ។បេ។ ម្នាលកេវដ្តៈ លំដាប់នោះ ភិក្ខុនោះក៏ចូលកាន់សមាធិ តាមបែបផែននៃចិត្ត​របស់​ យោគី ដែលតាំងខ្ជាប់ដោយសមាធិផ្លូវជាទីទៅកាន់ព្រហ្មលោកក៏កើត​ប្រាកដឡើង។</p>
        <p><a class='ref km' id='km១៤៧' href='#km១៤៧'>១៤៧</a>ម្នាលកេវដ្តៈ គ្រានោះឯង ភិក្ខុនោះ ក៏ចូលទៅរកពួកទេវតាដែល​រាប់បញ្ចូលក្នុងពួកព្រហ្ម លុះចូលទៅដល់ហើយ ក៏បានសួរសេចក្តីនេះ នឹង​ទេវតាដែលរាប់បញ្ចូល​ក្នុងពួកព្រហ្មថា ម្នាលអាវុសោទាំងឡាយ មហាភូត​រូប ៤នេះ ។បេ។ វាយោធាតុ ១ រលត់ ក្នុងទីណាហ្ន៎ ។ ម្នាលកេវដ្តៈ កាលភិក្ខុនោះ​សួរ​យ៉ាងនេះហើយពួកទេវតាដែលរាប់បញ្ចូលក្នុងពួកព្រហ្ម បានឆ្លើយ​តបសេចក្តី​នេះនឹងភិក្ខុនោះថាបពិត្រភិក្ខុ យើងក៏មិនដឹងសេចក្តីនេះដែរ ។បេ។ បពិត្រ​ភិក្ខុ តែមានព្រហ្មឈ្មោះមហាព្រហ្ម គ្របសង្កត់លើសត្វឯទៀត សត្វ​ឯទៀតមិនអាចគ្របសង្កត់លើបានជាអ្នកឃើញហេតុគ្រប់យ៉ាង ជាអ្នកធ្វើជន​ទាំង​ពួង ឲ្យលុះក្នុងអំណាចខ្លួនជាឥស្សរៈក្នុងលោក ជាអ្នកសាងលោក តាក់​តែងលោក ជាចម្បងជាងសត្វលោក ជាអ្នកបែង សត្វលោកជាអ្នកស្ទាត់​ជំនាញ ជាបិតារបស់សត្វដែលប្រសូតចេញមកហើយ និងសត្វនៅក្នុងផ្ទៃឧត្តម ថ្លៃថ្លា​ជាងយើងទាំងឡាយ មហាព្រហ្មនោះឯងគប្បីដឹងសេចក្តីយ៉ាងនេះ​ថាមហា​ភូត​រូប​ទាំង៤នេះ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមានសេសសល់ក្នុងទីណា (មិនខាន)។ ភិក្ខុនោះ​សួរថា ម្នាលអាវុសោ ចុះឥឡូវនេះមហាព្រហ្ម​នោះ​នៅក្នុងទីណា ។ ពួកទេវតា​នោះឆ្លើយតបថា បពិត្រភិក្ខុ យើងទាំងឡាយក៏មិនដឹងថា ព្រហ្មនៅក្នុងទីណា ឬនៅ​ក្នុងទីចំណែកនៃទិសណាដែរ បពិត្រភិក្ខុប៉ុន្តែនិមិត្តទាំងឡាយតែង​ប្រាកដ ពន្លឺ​តែងកើតច្បាស់រស្មីតែងកើតប្រាកដក្នុងទីណា ព្រហ្មនឹងមាន​ប្រាកដ​​ក្នុង​ទីនោះនេះជាបុព្វនិមិត្ត ដើម្បីមានប្រាកដនៃព្រហ្ម គឺពន្លឺក៏កើត​ច្បាស់រស្មីមានប្រាកដ ។ ម្នាលកេវដ្តៈ លំដាប់នោះ មិនយូរប៉ុន្មានឡើយ មហា​ព្រហ្មនោះក៏មានរូប​ប្រាកដ​​ឡើង ។</p>
        <p><a class='ref km' id='km១៤៨' href='#km១៤៨'>១៤៨</a>ម្នាលកេវដ្តៈ គ្រានោះឯង ភិក្ខុនោះចូលទៅរកមហាព្រហ្ម លុះចូលទៅដល់ហើយបានសួរសេចក្តីនេះនឹងមហាព្រហ្មនោះថា ម្នាល​អាវុសោ មហាភូតរូបទាំង ៤ នេះគឺបឋវីធាតុ ១ អាបោធាតុ ១ តេជោធាតុ ១ វាយោធាតុ១ តែងរលត់ឥតមានសេសសល់ក្នុងទីណាហ្ន៎ ។ ម្នាលកេវដ្តៈ កាលភិក្ខុនោះសួរយ៉ាងនេះហើយ មហាព្រហ្មនោះក៏ឆ្លើយតបសេចក្តីនេះនឹង​ភិក្ខុ​នោះថា បពិត្រភិក្ខុខ្ញុំជាព្រហ្មឈ្មោះ មហាព្រហ្ម គ្របសង្កត់លើសត្វឯទៀត សត្វ​ឯទៀតមិនអាចគ្របសង្កត់លើបាន ជាអ្នកឃើញហេតុគ្រប់យ៉ាង ជាអ្នក​ធ្វើជនទាំងពួងឲ្យលុះក្នុងអំណាចរបស់ខ្លួន ជាឥស្សរៈក្នុងលោកជាអ្នក​សាង​លោក តាក់តែងលោកជាចម្បងជាងសត្វលោក ជាអ្នកបែងសត្វលោក ជាអ្នក​ស្ទាត់ជំនាញ ជាបិតារបស់សត្វដែលប្រសូតមកហើយ និងសត្វនៅក្នុងផ្ទៃ ។ ម្នាល​កេវដ្តៈ ភិក្ខុនោះបានសួរនូវសេចក្តីនេះនឹងមហាព្រហ្មនោះ ជា​គម្រប់ ២ ដងទៀតថា ម្នាលអាវុសោអាត្មាមិនមែនសួរអ្នកយ៉ាងនេះថា អ្នកជាព្រហ្មឈ្មោះ​មហាព្រហ្មគ្របសង្កត់លើសត្វឯទៀត សត្វឯទៀតមិនអាច​គ្របសង្កត់​លើបានជាអ្នកឃើញហេតុគ្រប់យ៉ាង ជាអ្នកធ្វើជនទាំងពួង ឲ្យលុះក្នុងអំណាច​របស់ខ្លួនជាឥស្សរៈក្នុងលោក ជាអ្នកសាងលោក តាក់តែងលោក ជាចម្បង​ជាង​សត្វ ជាអ្នកបែងសត្វលោកជាអ្នកស្ទាត់ជំនាញ ជាបិតារបស់សត្វដែល​ប្រសូតចេញមកហើយ និងសត្វនៅក្នុងផ្ទៃដូច្នេះទេ ម្នាលអាវុសោ ឯអាត្មាសួរ​អ្នកយ៉ាងនេះថា ម្នាលអាវុសោមហាភូតរូបទាំង ៤ នេះ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមានសេសសល់​ក្នុងទីណាហ្ន៎ ដូច្នេះទេតើ ។ ម្នាលកេវដ្តៈ មហាព្រហ្មនោះបានឆ្លើយតបសេចក្តី​នេះ នឹងភិក្ខុនោះជាគម្រប់ ២ ដងទៀតថា បពិត្រភិក្ខុខ្ញុំជាព្រហ្មឈ្មោះ​មហាព្រហ្ម គ្របសង្កត់លើសត្វឯទៀត សត្វឯទៀតមិនអាចគ្របសង្កត់លើបាន ជាអ្នកឃើញហេតុគ្រប់យ៉ាង ជាអ្នកធ្វើជនទាំងពួងឲ្យលុះក្នុងអំណាច​របស់​ខ្លួន ជាឥស្សរៈក្នុងលោក ជាអ្នកសាងលោក តាក់តែងលោកជាចម្បងជាង​សត្វ​លោក ជាអ្នកបែងសត្វលោក ជាអ្នកស្ទាត់ជំនាញ ជាបិតារបស់សត្វដែល​ប្រសូត​ចេញមកហើយ និងសត្វនៅក្នុងផ្ទៃ ។ ម្នាលកេវដ្តៈ ភិក្ខុនោះបានសួរនូវ​សេចក្តីនេះ នឹងមហាព្រហ្មជាគម្រប់៣ដងទៀតថា ម្នាលអាវុសោអាត្មាមិន​មែនសួរ​អ្នកយ៉ាងនេះថា អ្នកជាព្រហ្មឈ្មោះមហាព្រហ្មគ្របសង្កត់​លើសត្វ​ឯ​ទៀត សត្វឯទៀត មិនអាចគ្របសង្កត់លើបានជាអ្នកឃើញហេតុគ្រប់យ៉ាង ជាអ្នក​ធ្វើ​ជនទាំងពួង ឲ្យលុះក្នុងអំណាចខ្លួនជាឥស្សរៈក្នុងលោក ជាអ្នកសាង​លោក តាក់តែងលោក ជាចម្បងជាងសត្វលោកជាអ្នកបែងសត្វលោក ជាអ្នក​ស្ទាត់​ជំនាញ ជាបិតានៃសត្វដែលប្រសូតចេញមកហើយនិងសត្វនៅក្នុងផ្ទៃដូច្នេះ​ទេ ម្នាលអាវុសោ ឯអាត្មាសួរអ្នកយ៉ាងនេះថាម្នាលអាវុសោ មហាភូតរូប​ទាំង ៤ នេះ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែង​រលត់ឥតមានសេសសល់ ក្នុងទីណាហ្ន៎ ដូច្នេះទេតើ ។</p>
        <p><a class='ref km' id='km១៤៩' href='#km១៤៩'>១៤៩</a>ម្នាលកេវដ្តៈ គ្រានោះ មហាព្រហ្មនោះចាប់ដើមដៃភិក្ខុនោះ ហើយ​នាំចៀសចេញទៅក្នុងទីដ៏សមគួរ ហើយនិយាយសេចក្តីនេះ នឹងភិក្ខុ​នោះ​ថា បពិត្រភិក្ខុ ទេវតាដែលរាប់បញ្ចូលក្នុងពួកព្រហ្មទាំងនេះឯង តែង​ស្គាល់​នូវ​ខ្ញុំយ៉ាងនេះថាហេតុអ្វីនីមួយឈ្មោះថា ព្រហ្មមិនដឹង មិនឃើញ មិន​ស្គាល់ មិនធ្វើឲ្យច្បាស់នោះមិនមានឡើយ ព្រោះហេតុនោះ ទើបខ្ញុំមិនព្យាករ ក្នុងទីចំពោះមុខនៃទេវតាទាំងនុ៎ះ បពិត្រភិក្ខុ ខ្ញុំសោតក៏មិនដឹងថា មហាភូត​រូបទាំង ៤ នេះ គឺបឋវីធាតុ ១ អាបោធាតុ ១តេជោធាតុ ១ វាយោធាតុ ១ តែង​រលត់ឥតមានសេសសល់ក្នុងទីណាដែរ បពិត្រភិក្ខុលោកម្ចាស់ លះបង់ចោល​ព្រះមានព្រះភាគហើយ ដល់នូវការស្វែងរក (បុគ្គល) ខាងក្រៅវិញដើម្បី​ព្យាករណ៍​​នូវប្រស្នានេះ ដោយអំពើណា អំពើនោះ លោកម្ចាស់ធ្វើ​មិនល្អទេ អំពើ​នោះលោកម្ចាស់ធ្វើខុសហើយ បពិត្រភិក្ខុ ព្រោះហេតុនោះ លោកម្ចាស់​ចូល​​​ទៅគាល់ ព្រះមាន​ព្រះភាគ​អង្គនោះ ហើយសួរនូវ​ប្រស្នានេះចុះ បើ​ព្រះមានព្រះភាគទ្រង់ព្យាករដល់លោកម្ចាស់យ៉ាងណា លោកម្ចាស់គប្បីចាំ​ទុក​នូវ​សេចក្តីនោះ យ៉ាងនោះចុះ ។</p>
        <p><a class='ref km' id='km១៥០' href='#km១៥០'>១៥០</a>ម្នាលកេវដ្តៈ គ្រានោះឯង ភិក្ខុនោះក៏បាត់អំពីព្រហ្មលោកមក​ប្រាកដ​ក្នុង​ទីចំពោះមុខតថាគត (រហ័ស) ប្រៀបដូចជាបុរសមានកម្លាំងលាដៃ​ដែលបត់ចូល ឬបត់ចូលនូវដៃដែលលាចេញ ។ ម្នាលកេវដ្តៈ គ្រានោះឯង ភិក្ខុ​នោះថ្វាយបង្គំតថាគតរួចហើយ ក៏អង្គុយក្នុងទីដ៏សមគួរ ។ ម្នាលកេវដ្តៈលុះ​ភិក្ខុ​​នោះ​​អង្គុយក្នុងទីដ៏សមគួរហើយ ក៏បានសួរនូវសេចក្តីនេះ នឹងតថាគតថាបពិត្រ​ព្រះអង្គដ៏ចម្រើន មហាភូតរូប​ទាំង ៤ នេះ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែងរលត់ឥតមានសេសសល់ក្នុងទីណាហ្ន៎ ។ ម្នាល​កេវដ្តៈ កាលភិក្ខុនោះ សួរយ៉ាងនេះហើយ តថាគត ក៏បានសំដែងសេចក្តី​នេះនឹងភិក្ខុនោះថា ម្នាលភិក្ខុ រឿងធ្លាប់មានមកហើយថា មានពួកឈ្មួញ​ សមុទ្រ​​​បាននាំយកសត្វស្លាប ដែលជាសត្វមើលឃើញត្រើយសមុទ្រ ហើយចុះ​ទៅ​កាន់​សមុទ្រ ដោយសំពៅពួកឈ្មួញទាំងនោះ កាលបើសំពៅ​ដែលបើកទៅ មើលមិនឃើញ​ត្រើយសមុទ្រក៏លែងសត្វបក្សី ដែលមើលឃើញត្រើយសមុទ្រ សត្វបក្សីនោះ ក៏ហើរទៅកាន់ទិសខាងកើតទៅកាន់ទិសខាងត្បូង ទៅកាន់ទិស​ខាងលិច ទៅកាន់ទិសខាងជើង ទៅកាន់ទិសខាងលើទៅកាន់ទិសតូច បើ​សត្វ​បក្សីនោះ មើលឃើញត្រើយសមុទ្រជុំវិញ ក៏ហើរបាត់ទៅតែម្តងប្រសិនបើ សត្វ​បក្សីនោះ មើលមិនឃើញត្រើយសមុទ្រជុំវិញទេ ក៏ហើរត្រឡប់​មករកសំពៅ​នោះវិញ ម្នាលភិក្ខុ ខ្លួនអ្នកបានដើរស្វែងរក (បុគ្គល)ដើម្បីព្យាករណ៍នូវ​ប្រស្នា​នេះរហូតដល់ព្រហ្មលោក ក៏ត្រឡប់មកកាន់សំណាក់​នៃតថាគត​វិញដូច្នោះ​ឯង ម្នាលភិក្ខុ ប្រស្នានេះអ្នកមិនត្រូវសួរយ៉ាងនេះថា បពិត្រព្រះអង្គដ៏ចម្រើន មហាភូតរូបទាំង ៤​ នេះគឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ តែង​រលត់ឥតមាន​សេសសល់ ក្នុងទីណាហ្ន៎ ដូច្នេះឡើយ ។ ម្នាលភិក្ខុ ប្រស្នានោះអ្នកត្រូវសួរយ៉ាងនេះថា ។</p>
        <p><a class='ref km' id='km១៥១' href='#km១៥១'>១៥១</a>អាបោធាតុ​ក្តី បឋវីធាតុ​ក្តី តេជោធាតុ​ក្តី វាយោធាតុ​ក្តីមិនតាំងនៅ​ក្នុងទីណា (​ឧបាទាយរូប​) ដែលមាន​សណ្ឋាន​វែងក្តី ខ្លីក្តី តូចក្តីធំក្តី ល្អ អាក្រក់ក្តី រលត់ក្នុង​ទីណា នាមនិងរូប​រលត់ឥតមាន​សេសសល់​ក្នុងទីណា។សេចក្តីដោះស្រាយ ក្នុងប្រស្នានោះដូច្នេះ ។</p>
        <p><a class='ref km' id='km១៥២' href='#km១៥២'>១៥២</a>វិញ្ញាណគឺព្រះនិព្វាន មិនមែនជាទីសម្រាប់ឃើញ (ដោយ​ចក្ខុបាន) ទេជាធម្មជាត​គ្មានទីបំផុត មានពន្លឺ (កម្មដ្ឋាន) ដោយជុំវិញ អាបោធាតុ​​​​ក្តីបឋវីធាតុ​ក្តី តេជោធាតុ​ក្តី វាយោធាតុ​ក្តីមិនតាំងនៅក្នុង​ព្រះនិព្វាន​នុ៎ះ​ឡើយ (​ឧបាទាយរូប​) ដែលមានសណ្ឋាន​វែងក្តីខ្លីក្តី តូចក្តី ធំក្តី ល្អ អាក្រក់ក្តី តែងរលត់​ក្នុងព្រះនិព្វាននុ៎ះនាមនិងរូប តែងរលត់ឥតមានសេសសល់​ ក្នុង​ព្រះនិព្វាននុ៎ះ នាមនិងរូបនេះតែងរលត់​ក្នុងព្រះនិព្វាននុ៎ះ ព្រោះរលត់​ទៅនៃ ​វិញ្ញាណ ។ ព្រះមានព្រះភាគ​បានសំដែង​ព្រះសូត្រនេះចប់ហើយ ។ កេវដ្តគហបតិ-​​បុត្រក៏មានចិត្តរីករាយ ត្រេកអរនឹង​ភាសិត របស់ព្រះមានព្រះភាគ ។</p>
        <p>ចប់ កេវដ្តសូត្រ ទី ១១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>