<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.34' lang='km'>
        <header>
            <ul>
            </ul>
            <h1>នសន្តិសូត្រ ទី​ ៤</h1>
        </header>
        <p><a class='ref km' id='km១០៤' href='#km១០៤'>១០៤</a>សម័យ​មួយ ព្រះមានព្រះភាគ ទ្រង់គង់នៅក្នុង​វត្តជេតពន របស់អនាថបិណ្ឌិក​សេដ្ឋី​ ទៀបក្រុងសាវត្ថី ។ គ្រានោះឯង កាលរាត្រីបឋមយាមកន្លងហើយ​ ពួកសតុល្លប្បកាយិកាទេវតាជាច្រើន មានប្រមាណអង្គ ច្រើន មានរស្មីដ៏រុងរឿងញ៉ាំង វត្តជេតពនទាំមូលឲ្យភ្លឺរុងរឿង នាំគ្នាចូលទៅគាល់ព្រះមានព្រះភាគ លុះចូលទៅដល់​ ថ្វាយបង្គំព្រះមានព្រះភាគ ហើយឈរក្នុងទីដ៏សមគួរ ។​</p>
        <p><a class='ref km' id='km១០៥' href='#km១០៥'>១០៥</a>ទេវតាមួយអង្គ ឈរក្នុងទីសមគួរហើយ ពោលគាថានេះ ក្នុងសំណាក់​នៃព្រះមានព្រះភាគថា</p>
        <p>កាមទាំងឡាយ ក្នុងពួកមនុស្ស រកទៀងគ្មាទេ បុរសដែលជាប់ចំពាក់ ក្នុង​ឥដ្ឋា​រម្មណ៍​​​ទាំងឡាយ ស្រវឹង ក្នុងឥដ្ឋារម្មណ៍ទាំងឡាយ ចេញចាកវដ្ដៈ ដែលជា​លំនៅនៃមារ ទៅកាន់ព្រះនិព្វាន ជាស្ដានមិនត្រឡប់មកវិញទៀត មិនបានទេ ឥដ្ឋារម្មណ៍ទាំងនោះ រមែងមានក្នុងលោកនេះ​ ។ បញ្ចក្ខន្ធកើតអំពីតណ្ហា​ សេចក្ដីទុក្ខក៏កើតអំពីតណ្ហា​ ការកម្ចាត់បង់​បញ្ចក្ខន្ធព្រោះ​កម្ចាត់បង់តណ្ហាបាន ការកម្ចាត់បង់វដ្តទុក្ខ ក៏ព្រោះ កម្ចាត់បង់​បញ្ចក្ខន្ធ​​​បាន ។ អារម្មណ៍ដ៏វិចិត្រទាំងឡាយក្នុងលោក ហៅថាកាមនោះ មិនបានទេ តម្រេកដែលបុគ្កលត្រិះរិះ ទើបហៅថា កាមរបស់បុរសអារម្មណ៍ដ៏​វិចិត្រ​ទាំងឡាយ តែងឋិតនៅក្នុងលោក តាមធម្មតា តែថាពួកអ្នកប្រាជ្ញតែង​កម្ចាត់​​បង់នូវសេចក្ដីប្រាថ្នា ក្នុងអារម្មណ៍ទាំងនុ៎ះ​ ។ បុគ្គលត្រូវលះ បង់​សេចក្ដី​​ក្រោធ ត្រូវរំសាយសេចក្ដីប្រកាន់ ត្រូវឆ្លងឲ្យផុត​សញ្ញោជនៈ​​ទាំងអស់ ព្រោះថា ទុក្ខទាំងឡាយ មិនធ្លាប់លើបុគ្គលដែលមិន ជាប់ចំពាក់ក្នុង​នាមរូប ជាអ្នកឥតមានកង្វល់នោះទេ ។ បុគ្គលលះសេចក្ដីបញ្ញត្តិ​ បានហើយ នឹងមិនបានមកកាន់វិមាន​ គឺផ្ទៃ នៃមាតាទេ បុគ្គលកាត់បង់តណ្ហា ក្នុង​នាមរូបនេះបានហើយ ពួកទេវតានិងពួកមនុស្ស ស្វែងរក​បុគ្គលដែល​​ផ្ដាច់បង់ធម៌​ជា គ្រឿងចាក់ស្រែះ ជាបុគ្គលឥតមានទុក្ខ ឥតមានតណ្ហានោះ មិនប្រទះក្នុងលោកនេះ ក្នុងលោកខាងមុខ ឬក្នុងឋានសួគ៌ ឬក៏ក្នុងលំនៅ​របស់សត្វគ្រប់កន្លែង ។ </p>
        <p><a class='ref km' id='km១០៦' href='#km១០៦'>១០៦</a>(​ព្រះមោឃរាជមានអាយុ បានទូលសួរថា) បើពួកទេវតានិងមនុស្ស មើលមិនឃើញនូវបុគ្គលនោះ ដែលមានចិត្តរួចស្រឡះ យ៉ាងនោះ​ហើយ ពួកទេវតានិងមនុស្សណា ក្នុងលោកនេះ ឬលោកខាងមុខ នមស្ការ​​ព្រះអង្គដ៏ប្រសើរជាងជន ជាអ្នកប្រព្រឹត្តប្រយោជន៍ ដល់នរជន​ទាំងឡាយ ពួកទេវតានិងមនុស្សនោះ គួរគេសេសើរឬទេ ។</p>
        <p><a class='ref km' id='km១០៧' href='#km១០៧'>១០៧</a>(​ព្រះមានព្រះភាគទ្រង់ត្រាស់នឹងមោឃរាជថា) ម្នាលភិក្ខុពួកទេវតា និងមនុស្សនោះ ឈ្មោះថាជាបុគ្គលគួរសរសើរបានផង ម្នាលភិក្ខុ ពួក​បុគ្គល​​ណា នមស្ការ បុគ្គលដែលរួចចាកតណ្ហា ដោយប្រការដូច្នោះនោះ ពួកបុគ្គលនោះឈ្មោះ​ ថាបានដឹងច្បាស់នូវធម៌​ លះបង់នូវវិចិកិច្ឆា ជាបុគ្គល​កន្លង​បង់នូវធម៌ជាគ្រឿងជាប់ចំពាក់បានផង ។​</p>
        <footer>
            <p>Copyright and other metadata goes here.</p>
        </footer>
    </article>
</body>
</html>