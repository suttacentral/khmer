<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn71' lang='km'>
        <header>
            <ul>
                <li>បរិព្វាជកវគ្គ</li>
            </ul>
            <h1>ចូឡវច្ឆគោត្តសូត្រទី១</h1>
        </header>
        <p><a class='ref km' id='km1' href='#km1'>​១</a>ខ្ញុំបានស្តាប់មកយ៉ាងនេះ​ ។ សម័យមួយព្រះមានព្រះភាគគង់នៅក្នុងកូដាគារសាលា នាមហាវ័នទៀបក្រុងវេសាលី។សម័យនោះវច្ឆគោត្តបរិព្វាជកអាស្រ័យនៅក្នុងអារាមរបស់បរិព្វាជកដែលមានដើមស្វាយ​ សមួយដើម​ ។ គ្រានោះ ព្រះមានព្រះភាគទ្រង់ស្បង់ប្រដាប់បាត្រ នឹងចីវរក្នុងបុព្វណ្ហសម័យ​ ស្តេចចូលទៅកាន់ក្រុងវេសាលីដើម្បីបិណ្ឌបាត។លំដាប់នោះព្រះមានព្រះភាគបានទ្រង់ព្រះតម្រិះយ៉ាងនេះថាការត្រាច់ទៅបិណ្ឌបាតក្នុងក្រុងវេសាលីនៅព្រឹកពេកណាស់បើដូច្នោះគួរតែតថាគតឆៀងចូលទៅរកបរិព្វាជកឈ្មោះវច្ឆគោត្តឯអារាមរបស់បរិព្វាជកដែលមានដើមស្វាយសមួយដើមហើយ​ ។វច្ឆគោត្តបរិព្វាជកបានឃើញព្រះមានព្រះភាគកំពុងស្តេចមកអំពីចម្ងាយលុះឃើញហើយ​ បានក្រាបទូលព្រះមានព្រះភាគយ៉ាងនេះថាបពិត្រព្រះអង្គដ៏ចំរើនសូមព្រះមានព្រះភាគស្តេចមកចុះបពិត្រព្រះអង្គដ៏ចំរើនព្រះមានព្រះភាគស្តេចមកជាការប្រពៃហើយ​ បពិត្រព្រះអង្គដ៏ចំរើនព្រះអង្គខានធ្វើដំណើរមកក្នុងទីនេះអស់កាលយូរហើយបពិត្រព្រះអង្គដ៏ចំរើនសូមព្រះមានព្រះភាគស្តេចគង់នេះអាសនៈខ្ញុំព្រះអង្គក្រាលស្រេចហើយ។ព្រះមានព្រះភាគក៏គង់លើអាសនៈដែលបរិព្វាជកក្រាលថ្វាយ ​។ចំណែកឯវច្ឆគោត្តបរិព្វាជកក៏កាន់យកអាសនៈដ៏ទាបមួយអង្គុយក្នុងទីដ៏សមគួរ។</p>
        <p><a class='ref km' id='km2' href='#km2'>២</a>លុះវច្ឆគោត្តបរិព្វាជកអង្គុយក្នុងទីដ៏សមគួរហើយបានក្រាបទូលព្រះមានព្រះភាគយ៉ាងនេះថាបពិត្រព្រះអង្គដ៏ចំរើនរឿងនេះខ្ញុំព្រះអង្គបានស្តាប់មកថាព្រះសមណគោតមព្រះអង្គជាសព្វញ្ញូព្រះអង្គជ្រាបនូវធម៌ទាំងពួងទ្រង់ប្តេជ្ញានូវញាណទស្សនៈឥតមានសេសសល់ថាកាលតថាគតដើរក្តីឋិតនៅក្តីលក់ក្តីភ្ញាក់ក្តីញាណទស្សនៈរមែងតាំងប្រាកដឡើងជារឿយៗមិនដាច់បពិត្រព្រះអង្គដ៏ចំរើនជនទាំងឡាយណាពោលយ៉ាងនេះថាព្រះសមណគោតមព្រះអង្គជាសព្វញ្ញូព្រះអង្គជ្រាបនូវធម៌ទាំងពួងទ្រង់ប្តេជ្ញានូវញាណទស្សនៈឥតមានសេសសល់ថាកាលតថាគតដើរក្តីឋិតនៅក្តីលក់ក្តីភ្ញាក់ក្តីញាណទស្សនៈរមែងតាំងនៅប្រាកដជារឿយៗ​ មិនដាច់បពិត្រព្រះអង្គដ៏ចំរើនជនទាំងនោះតើឈ្មោះថាជាអ្នកពោលតាមពាក្យដែលព្រះមានព្រះភាគត្រាស់ហើយផងមិនឈ្មោះថាពោលបង្កាច់ព្រះមានព្រះភាគដោយពាក្យមិនពិតផងឈ្មោះថាជាអ្នកពោលប្តេជ្ញានូវហេតុ ( ព្រះសព្វញ្ញុតញ្ញាណ ) តាមហេតុ ( ពាក្យដែលមហាជននាំគ្នាប្តេជ្ញាយ៉ាងនោះ ) ផងមួយទៀតវាទានុវាទ ( ពាក្យរបស់ព្រះអង្គនឹងពាក្យដែលអនុលោមតាមវាទៈរបស់ព្រះអង្គ ) ណានីមួយដែលប្រកបដោយហេតុ​ ( តាមហេតុដែលគេពោល ) នឹងមិនមកកាន់ឋានៈដែលអ្នកប្រាជ្ញគប្បីតិះដៀលទេឬ។ម្នាលវច្ឆះជនទាំងឡាយណាពោលយ៉ាងនេះថាព្រះសមណគោតមព្រះអង្គជាសព្វញ្ញូព្រះអង្គជ្រាបនូវធម៌ទាំងពួងទ្រង់ប្តេជ្ញានូវញាណទស្សនៈឥតមានសេសសល់ថាកាលតថាគតដើរក្តីឋិតនៅក្តីលក់ក្តីភ្ញាក់ក្តីញាណទស្សនៈរមែងតាំងប្រាកដឡើងជារឿយៗមិន​ ដាច់ជនទាំងឡាយនោះមិនមែនពោលតាមពាក្យរបស់តថាគតទេអ្នកទាំងនោះឈ្មោះថាពោលបង្កាច់តថាគតដោយពាក្យមិនពិតទេតើ។</p>
        <p><a class='ref km' id='km3' href='#km3'>៣</a>បពិត្រព្រះអង្គដ៏ចំរើនចុះយើងខ្ញុំកាលប្តេជ្ញាដូចម្តេចទើបឈ្មោះថាជាអ្នកពោលតាមពាក្យរបស់ព្រះមានព្រះភាគផងជាអ្នកមិនពោលបង្កាច់ព្រះមានព្រះភាគដោយពាក្យមិនពិតផងឈ្មោះថាជាអ្នកពោលប្តេជ្ញានូវហេតុតាមហេតុផងមួយទៀតវាទានុវាទណានីមួយដែលប្រកបដោយហេតុនឹងមិនមកកាន់ឋានៈដែលអ្នកប្រាជ្ញគប្បីតិះដៀលបាន។ម្នាលវច្ឆៈបុគ្គលកាលពោលប្តេជ្ញាថាព្រះសមណគោតមទ្រង់បាននូវវិជ្ជា៣ដូច្នេះឈ្មោះថាជាអ្នកពោលតាមពាក្យរបស់តថាគតផងមិនឈ្មោះថាពោលបង្កាច់តថាគតដោយពាក្យមិនពិតផងឈ្មោះថាជាអ្នកពោលប្តេជ្ញានូវហេតុតាមហេតុផងមួយទៀតវាទានុវាទណានីមួយ​ ដែលប្រកបដោយហេតុក៏មិនមកកាន់ឋានៈដែលអ្នកប្រាជ្ញគប្បីតិះដៀលបាន។ម្នាលវច្ឆៈបើតថាគតចង់រំលឹក (​ ទៅរកជាតិ ) ត្រឹមណាតថាគតក៏រលឹកបាននូវបុព្វេនិវាសជាច្រើនត្រឹមណោះការរលឹកបាននោះដូចម្តេចគឺរលឹកបាន១ជាតិខ្លះ២ជាតិខ្លះ។បេ។តថាគតរលឹកបាននូវបុព្វេនិវាសជាច្រើនព្រមទាំងអាការព្រមទាំងឧទ្ទេសដោយប្រការដូច្នេះ។ម្នាលវច្ឆៈបើតថាគតចង់ ( ឃើញពួកសត្វ ) ត្រឹមណាដោយទិព្វចក្ខុដ៏បរិសុទ្ធកន្លងនូវចក្ខុជារបស់មនុស្សធម្មតាតថាគតឃើញច្បាស់នូវសត្វទាំងឡាយដែលកំពុងច្យុតដែលកំពុងកើតឡើងជាសត្វថោកថយនឹងឧត្តមមានសម្បុរល្អមានសម្បុរអាក្រក់មានគតិល្អមានគតិអាក្រក់ត្រឹមណោះ។បេ។តថាគតដឹងច្បាស់នូវសត្វទាំងឡាយដែលប្រព្រឹត្តទៅតាមកម្មរបស់ខ្លួន។ម្នាលវច្ឆៈព្រោះតថាគតបានធ្វើឲ្យជាក់ច្បាស់នូវចេតោវិមុត្តិ ( អរហត្តផលសមាធិ ) នូវបញ្ញាវិមុត្តិ ( អរហត្តផលបញ្ញា ) មិនមានអាសវៈព្រោះអស់ទៅនៃអាសវៈទាំងឡាយដោយបញ្ញាដ៌ឧត្តមដោយខ្លួនឯងក្នុងបច្ចុប្បន្នសម្រេចសម្រាន្តនៅ។ម្នាលវច្ឆៈបុគ្គលកាលពោលប្តេជ្ញាថាព្រះសមណគោតមទ្រង់បាននូវវិជ្ជា៣ថាជាអ្នកពោលតាមពាក្យរបស់តថាគតផងមិនឈ្មោះថាពោលបង្កាប់តថាគតដោយពាក្យមិនពិតផងឈ្មោះថាជាអ្នកពោលប្តេជ្ញានូវហេតុតាមហេតុផងមួយទៀតវាទានុវាទណានីមួយដែលប្រកដោយហេតុក៏មិនមកកាន់ឋានៈដែលអ្នកប្រាជ្ញគប្បីតិះដៀលបាន។</p>
        <p><a class='ref km' id='km4' href='#km4'>៤</a>លុះត្រាស់យ៉ាងនេះហើយវច្ឆគោត្តបរិព្វាជកបានក្រាបបង្គំទូលព្រះមានព្រះភាគយ៉ាងនេះថាបពិត្រព្រះគោតមដ៏ចំរើនបុគ្គលនីមួយដែលជាគ្រហស្ថមិនបានលះបង់នូវគិហិសញ្ញោជនៈ ( សេចក្តីត្រេកអរក្នុងសង្ខារនឹងបរិក្ខាររបស់គ្រហស្ថជាគ្រឿងព័ន្ធព័ទ្ធ ) លុះដល់រំលាងខន្ធទៅហើយរមែងធ្វើនូវទីបំផុតទុក្ខបានមានខ្លះដែរឬ។ម្នាលវច្ឆៈបុគ្គលនីមួយដែលជាគ្រហស្ថមិនបានលះបង់នូវគិហិសញ្ញោជនៈលុះរំលាងខន្ធទៅហើយរមែងធ្វើនូវទីបំផុតទុក្ខបានមិនមានសោះទេ។បពិត្រព្រះគោតមដ៏ចំរើនចុះបុគ្គលនីមួយដែលជាគ្រហស្ថមិនបានលះបង់នូវគិហិសញ្ញោជនៈ​ លុះរំលាងខន្ឋទៅហើយរមែងធើ្វនូវទុក្ខបាន​ មិនមានសោះទេ។បពិត្រព្រះគោតមដ៏ចំរើនចុះបុគ្គលនី​មួយដែលជាគ្រហស្ថមិនបានលះបង់នូវគិហិសញ្ញោជនៈ​ លុះដល់រំលាងខន្ធ​ទៅចូលទៅកាន់ឋានសួគ៍មានខ្លះដែរឬ។មា្នលវច្ជៈបុគ្គលទាំងឡាយណាដែលជាគ្រហស្ថមិនបានលះបង់នូវគិហិសញ្ញោជនៈទេលុះដល់រំលាងខន្ធទៅ​ហើយចូលទៅកាន់ឋានសួគ៍មិនមែនមានត្រឹមតែ១០០, ២០០, ៣០០, ៤០០,៥០០នាក់ទេតាមពិតមានច្រើនលើសប្រមាណណាស់។បពិត្រព្រះគោតមដ៏ចំរើនបុគ្គលនីមួយដែលជាអាជីវកលុះដល់រំលាងខន្ធទៅ​រមែងធើ្វនូវទីបំផុតទុក្ខបានមានខ្លះដែរឬ។មា្នលវច្ជៈបុគ្គលនីមួយដែលជាអា​ជីវកលុះដល់រំលាងខន្ធទៅហើយរមែងធើ្វនូវទីបំផុតទុក្ខបានមិនមានសោះទេ។បពិត្រព្រះគោតមដ៏ចំរើនចុះបុគ្គលនីមួយដែលជាអាជីវកលុះដល់រំលាងខន្ធទៅចូលទៅកាន់ឋានសួគ៍មានដែរឬ។មា្នលវច្ជៈរាប់អពី​ភទ្ទកប្បនេះឡើងទៅ៩១កប្បតថាគតនឹករកមិនឃើញនូវអាជីវកណាមួយដែលចូលទៅកាន់ឋានសួគ៍ទេវៀរលែងតែបុគ្គលមួយពួកដែលជាកម្មវាទី (អ្នក​ដែលពោលថាបុណ្យបាបជារបស់អ្នកធ្វើ) និងកិរុយវាទី (អ្នកពោលថាបុណ្យ​បាបដែលអ្នកធ្វើឈ្មោះថាបានធ្វើហើយ) ។បពិត្រព្រះគោតមដ៏ចម្រើនកាល​បើហេតុយ៉ាងនេះមានហើយលទ្ធិរបស់តិរិ្ថយឯណោះដោយហោចទៅឈ្មោះ​ថាសូន្យចាកគុណដែលនឹងនាំទៅកាន់ឋានសួគ៌។ម្នាលវច្ឆៈយ៉ាងហ្នឹងហើយលទ្ធិរបស់តិរិ្ថយឯណោះដោយហោចទៅឈ្មោះថាសូន្យចាកគុណដែលនឹងនាំ​ទៅកាន់ឋានសួគ៌។លុះព្រះមានព្រះភាគទ្រង់ត្រាស់ព្រះសូត្រនេះចប់ហើយវច្ឆគោត្តមបរិព្វាជកក៏មានចិត្តរីករាយត្រេកអរហើយចំពោះភាសិតរបស់ព្រះ​មានព្រះភាគដោយប្រការដូច្នេះ។</p>
        <p>ចប់ចូឡវច្ឆគោត្តសូត្រទី១។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>