<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn56' lang='km'>
        <header>
            <ul>
            </ul>
        </header>
        <p><a class='ref km' id='km62' href='#km62'>៦២</a>ខ្ញុំបានស្ដាប់មកយ៉ាងនេះៗ សម័យមួយ ព្រះមានព្រះភាគ ទ្រង់គង់នៅក្នុងបាវារិគម្ពវ័នជិតស្រុកនាលន្ទា។ សម័យនោះឯង និគន្ថនាដបុត្ត នៅអាស្រ័យក្នុងស្រុកនាលន្ទា ជាមួយនឹងនិគន្ថបរិស័ទជាច្រើន។ គ្រានោះ និគ្រន្ថឈ្មោះទីឃតបស្សីត្រាច់ទៅដើម្បីបិណ្ឌបាត ក្នុងស្រុកនាលន្ទា លុះត្រឡប់មកអំពីបិណ្ឌបាត ក្នុងវេលាបច្ចាភត្តហើយ ក៏ចូលទៅគាល់ព្រះមានព្រះភាគ ក្នុងបាវារិកម្ភវ័ន​នោះ លុះចូលទៅដល់ហើយ ក៏ធ្វើសេចក្ដីរីករាយ ជាមួយនឹងព្រះមានព្រះភាគ លុះបញ្ចប់ពាក្យដែលគួររីរាយ និងពាក្យដែលគួររឭកហើយ ក៏ឋិតនៅក្នុងទីសមគួរ។ លុះទីឃតបស្សីនិគ្រន្ថ ឋិតនៅក្នុងទីសមគួរហើយ ទើបព្រះមានព្រះភាគ ទ្រង់ត្រាស់ដូច្នេះថា នែទីឃតបស្សី អាសនៈមានគ្រប់គ្រាន់ បើអ្នកត្រូវការ ចូរអង្គុយចុះ។ កាលបើព្រះមានព្រះភាគ ទ្រង់ត្រាស់យ៉ាងនេះហើយ ទើបទីឃតបស្សីនិគ្រន្ថ កាន់យកអាសនៈទាបមួយអង្គុយក្នុងទីសមគួរ។</p>
        <p><a class='ref km' id='km63' href='#km63'>៦៣</a>លុះទីឃតបស្សីនិគ្រន្ថអង្គុយក្នុងទីសមគួរហើយ ព្រះមានព្រះភាគ ទ្រង់ត្រាស់ដូច្នេះថា ម្នាលគបស្សី ចុះនិគន្ថនាដបុត្ត បញ្ញត្ត កម្មក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ថាមានប៉ុន្មាន។ ទីឃតបស្សីតបថា អាវុសោគោតមនិគន្ថនាដបុត្តមិនធ្លាប់បញ្ញត្តនូវកម្ម ជាកម្មដូច្នេះឡើយ អាវុសោគោតម និគន្ថនាដបុត្តធ្លាប់បញ្ញត្តនូវទណ្ឌៈ ថាទណ្ឌៈ បុណ្ណោះឯង។ ម្នាលតបស្សី ចុះនិគន្ថនាដបុត្ត តែងបញ្ញត្តនូវទណ្ឌៈប៉ុន្មានយ៉ាង ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ថាមានប៉ុន្មាន។ អាវុសោគោតម និគន្ថនាដបុត្ត តែងបញ្ញត្តនូវទណ្ឌៈក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ថាមាន ៣ យ៉ាង គឺកាយទណ្ឌៈ ១ វចីទណ្ឌៈ ១មនោទណ្ឌៈ ១។​ ម្នាលតបស្សី ចុះកាយទណ្ឌៈផ្សេង វចីទណ្ឌៈផ្សេង មនោទណ្ឌៈផ្សេង ឬក៏ដូចគ្នា។ អាវុសោគោតម កាយទណ្ឌៈផ្សេង វចីទណ្ឌៈផ្សេង មនោទណ្ឌៈផ្សេង មិនដូចគ្នាទេ។ ម្នាលតបស្សី បណ្ដាទណ្ឌៈទាំង ៣នេះ ដែលអ្នកចែកហើយយ៉ាងនេះ ញែកហើយយ៉ាងនេះ និគន្ថនាដបុត្ត តែងបញ្ញត្តនូវទណ្ឌៈណា ដែលមានទោសធំជាងគេ ក្នុងការធ្វើនូវបាបកម្មក្នុងការប្រព្រឹត្តទៅនៃបាបកម្ម កាយទណ្ឌៈ ឬវចីទណ្ឌៈ ឬមនោទណ្ឌៈ។ អាវុសោគោតម បណ្ដាទណ្ឌៈទាំង ៣ នេះ ដែលខ្ញុំព្រះអង្គចែកហើយយ៉ាងនេះ ញែកហើយយ៉ាងនេះ នគន្ថនាដបុត្ត តែងបញ្ញត្តនូវកាយទណ្ឌៈថាមានទោសធំជាងគេ ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម មិនបញ្ញត្តនូវវចីទណ្ឌៈ និងមនោទណ្ឌៈ ថាមានទោសធំដូច្នោះទេ។ ម្នាលតបស្សី អ្នកនិយាយថា កាយទណ្ឌៈដូច្នេះឬ។ អាវុសោគោតម ខ្ញុំព្រះអង្គនិយាយថា កាយទណ្ឌៈដូច្នេះ។ ម្នាលតបស្សី អ្នកនិយាយថា កាយទណ្ឌៈ ដូច្នេះឬ។ អាវុសោគោតមខ្ញុំព្រះអង្គនិយាយថា កាយទណ្ឌៈ ដូច្នេះ។ ព្រះមានព្រះភា ទ្រង់ញ៉ាំងទីឃតបស្សីនិគ្រន្ថ ឲ្យឋិតនៅនឹងក្នុងកថាវត្ថុនេះ ជាគម្រប់ ៣ដង ដោយប្រការដូច្នេះ។</p>
        <p><a class='ref km' id='km64' href='#km64'>៦៤</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ ទីឃតបស្សីនិគ្រន្ថក៏និយាយពាក្យនេះនឹងព្រះមានព្រះភាគថា អាវុសោគោតម ព្រះអង្គទ្រង់បញ្ញត្តទណ្ឌៈក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ថាមានប៉ុន្មាន។ ម្នាលតបស្សីតថាគតមិនធ្លាប់បញ្ញត្តនូវទណ្ឌៈ ថាទណ្ឌៈដូច្នេះទេ ម្នាលតបស្សី តថគតធ្លាប់បញ្ញត្តតែកម្ម ថាកម្មប៉ុណ្ណោះឯង។ អាវុសោគោតម ចុះព្រះអង្គទ្រង់បញ្ញត្តកម្មមានប៉ុន្មាន ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ថាមានប៉ុន្មានៗ ម្នាលតបស្សី តថាគតបញ្ញត្តនូវកម្ម ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ថាមាន​ ៣យ៉ាងគឺកាយកម្ម ១ វចីកម្ម ១ មនោកម្ម ១។ អាវុសោគោតម ចុះកម្មផ្សេង វចីកម្មផ្សេងមនោកម្មផ្សេងឬអី្វ។ ម្នាលតបស្សី កាយកម្មផ្សេង វចីកម្មផ្សេង មនោកម្មផ្សេង។អាវុសោគោតម បណ្ដាកម្មទាំង ៣នេះ ដែលព្រះអង្គចែកហើយយ៉ាងនេះ ញែកហើយយ៉ាងនេះ ព្រះអង្គទ្រង់បញ្ញត្តកម្មណា ថាមានទោសធំជាងគេ ក្នុងការធ្វើនូវបាបកម្មក្នុងការប្រព្រឹត្តទៅនៃបាបកម្ម តើកាយកម្ម ឬវចីកម្ម ឬក៏មនោកម្ម។ ម្នាលតបស្សីបណ្ដាកម្មទាំង ៣នេះ ដែលតថាគតចែកហើយយ៉ាងនេះ ញែកហើយយ៉ាងនេះ តថាគតបញ្ញត្តមនោកម្ម ថាមានទោសធំជាងគេ ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម មិនបញ្ញត្តកាយកម្មនិងវចីកម្ម ថាមានទោសធំទេ។ អាវុសោគោតមព្រះអង្គថា មនោកម្មឬ។ ម្នាលតបស្សី តថាគតថាមនោកម្ម។ បេ ។ អាវុសោគោតមព្រះអង្គថាមនោកម្មឬ។ ម្នាលតបស្សី តថាគតថាមនោកម្ម។ ទីឃតបស្សីនិគ្រន្ថញ៉ាំងព្រះមានព្រះភាគឲ្យឋិតនៅក្នុង កថាវត្ថុនេះដរាប ៣ដង ដោយប្រការដូច្នេះហើយក្រោកចាកអាសនៈ ចូលទៅរកនិគន្ថនាដបុត្ត។</p>
        <p><a class='ref km' id='km65' href='#km65'>៦៥</a>សម័យនោះឯង និគន្ថនាដបុត្តកំពុងអង្គុយជាមួយនឹងគិហិបរិស័ទជាច្រើន អ្នកនៅក្នុងស្រុកពាលកៈ មានឧបាលិគហបតីជាប្រធាន។ និគន្ថនាដបុត្ត បានឃើញទីឃតបស្សីនិគ្រន្ថ ដើរមកអំពីចម្ងាយលុះឃើញហើយ ក៏និយាយនឹងទីឃតបស្សីនិគ្រន្ថដោយពាក្យដូច្នេះថា តបស្សចុះអ្នកឯងទើបមកពីណាទាំងថ្ងៃម្លេះ។ ទីឃតបស្សីតបថា បពិត្រលោកដ៏ចម្រើន ខ្ញុំមកអំពីសម្នាក់ព្រះសមណៈគោតមឯណោះ។ និគន្ថនាដបុត្តសួរថា នែតបស្ស ចុះអ្នកមានកថាសល្លាដៈបន្តិចបន្តួច ជាមួយនឹងព្រះសមណៈគោតមដែរឬ។ បពិត្រលោកដ៏ចម្រើន ខ្ញុំមានកថាសល្លាដៈបន្តិចបន្តួចជាមួយនិងព្រះសមណៈគោតមដែរ។ នែតបស្សី អ្នកមានកថាសល្លាបៈបន្តិចបន្តួច ជាមួយនឹងព្រះសមណៈគោតមតើដូចម្តេច។ ទើបទីឃតបស្សីនិគ្រន្ថ ក៏រៀបរាប់កថាសល្លាបៈ ជាមួយនឹងព្រះមានព្រះភាគ ទាំងអស់ដល់និគន្ថនាដបុត្ត។ កាលបើទីឃតបស្សីនិគ្រន្ថនិយាយយ៉ាងនេះហើយ និគន្ថនាដបុត្តនិយាយនឹងទីឃតបស្សនិគ្រន្ថដូច្នេះថា នែតបស្សីពីរោះណាស់។ សាវ័កដែលជាអ្នកចេះដឹង អាចដឹងច្បាស់សាសនារបស់គ្រូដោយប្រពៃហើយព្យាករពាក្យនោះយ៉ាងណា ទីឃតបស្សីនិគ្រន្ថបានព្យាករ ចំពោះព្រះសមណៈគោតម ក៏យ៉ាងនោះឯង ក៏មនោទណ្ឌៈជាសភាវៈថោកថយ យកមកប្រៀបធៀបនឹងកាយទណ្ឌៈដ៏ថ្លៃថ្លានេះឲ្យ វិសេសវិសាលជាងយ៉ាងនេះដូចម្ដេចបាន គឺកាយទណ្ឌៈហ្នឹងឯងជារបស់មានទោសធំជាង ក្នុងការធ្វើនូវបាកម្ម ក្នុងការប្រព្រឹត្តទៅនៃបាបកម្មឯវចីទណ្ឌៈ និងមនោទណ្ឌៈ នឹងមានទោសធំដូច្នោះក៏ទេ។</p>
        <p><a class='ref km' id='km66' href='#km66'>៦៦</a>កាលបើនិគន្ថនាដបុត្តនិយាយយ៉ាងនេះហើយ ទើបឧបាលិគហបតីនិយាយនឹងនិគន្ថនាដបុត្តដូច្នេះថា បពិត្រលោកដ៏ចម្រើន ទីឃតបស្សីនិយាយពាក្យនេះពីរោះណាស់ៗសាវ័កដែលជាអ្នកចេះដឹង អាចដឹងច្បាស់នូវសាសនារបស់គ្រូដោយប្រពៃ ហើយព្យាករពាក្យនោះយ៉ាងណាទីឃតបស្សីដ៏ចម្រើន បានព្យាករចំពោះព្រះសមណៈគោតមយ៉ាងនោះឯង​ ក៏មនោទណ្ឌៈថារបស់ថោកថយ យកមកប្រៀបធៀបនឹងកាយទណ្ឌៈ ដ៏ថ្លៃថ្លានេះ ឲ្យវិសេសវិសាលជាងយ៉ាងនេះ ដូចម្ដេចបាន ក៏កាយទណ្ឌៈហ្នឹងឯង ជាសភាវៈមានទោសធំជាង ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ឯវចីទណ្ឌៈនឹងមានទោសធំដូច្នោះក៏ទេ បពិត្រលោកដ៏ចម្រើន ណ្ហើយចុះ ខ្ញុំនឹងទៅលើកឡើងនូវវាទៈ របស់ព្រះសមណៈគោតម ក្នុងកថាវត្ថុនេះ បើសមណៈគោតម នឹងតាំងពាក្យឲ្យនៅនឹងដូចដែលចំពោះខ្ញុំ ដូចកាលដែលតបស្សីដ៏ចម្រើនឲ្យតាំងនៅដូច្នោះ ខ្ញុំនឹងទាញកន្រ្តាក់គ្រវាត់គ្រវែង នូវវាទៈចំពោះសមណៈគោតម ដូចជាបុរសអ្នកមានកម្លាំង ចាប់សត្វចៀមដែលមានរោមវែង ត្រង់រោមហើយទាញកន្រ្ដាក់គ្រវាត់គ្រវែងដូច្នោះឯង ពុំនោះនឹងទាញកន្រ្ដាក់គ្រវាត់គ្រវែង នូវវាទៈដោយវាទៈចំពោះសមណៈគោតម ដូចជាបុរសអ្នកមាន​កម្លាំង ជាអ្នកធ្វើការងារក្នុងផ្ទះសុរា ដាក់ចុះនូវកន្ទេលសម្រាប់ដាក់នូវម្សៅក្នុងផ្ទះធើ្វសុរាក្នុងអន្លង់ទឹកជ្រៅ ហើយចាប់ត្រង់ជាយទាញកន្រ្ដាក់គ្រវាត់គ្រវែងដូច្នោះឯង ពុំនោះខ្ញុំនឹងផ្កាប់ចុះផ្ងារឡើង បោះចោលនូវវាទៈដោយវាទៈចំពោះសមណៈគោតម ដូចជាបុរសមានកម្លាំង ជាអ្នកលែងសុរាចាប់ថាសត្រង់កណ្ដាប់មាត់ ផ្កាប់ចុះផ្ងារឡើង បោះចោលដូច្នោះឯង ពុំនោះសោត ខ្ញុំនឹងលេងនូវព្រះសមណៈគោតម ដូចគេលេងល្បែងលាងសំបកធ្មៃ ដូចជាដំរីដែលមានអាយុ ៦០ឆ្នាំ ចុះកាន់ស្រះដ៏ជ្រៅហើយលេងល្បែងលាងសំបកធ្មៃ ដូច្នោះឯង បពិត្រលោកដ៏ចម្រើន ណ្ហើយចុះ ខ្ញុំនឹងទៅលើកឡើងនូវវាទៈ របស់សមណៈគោតម ក្នុងកថាវត្ថុនេះ។ម្នាលគហបតី អ្នកចូរទៅលើកឡើងនូវវាទៈរបស់ព្រះសមណៈគោតមក្នុងកថាវត្ថុនេះម្នាលគហបតី ឬអាត្មាគប្បីលើកឡើងនូវវាទៈ របស់សមណៈគោតមក៏បាន ទីឃតបស្សីនិគ្រន្ថក៏បាន អ្នកឯងក៏បានដែរ។</p>
        <p><a class='ref km' id='km67' href='#km67'>៦៧</a>កាលបើនិគន្ថនាដបុត្ត និយាយយ៉ាងនេះហើយ ទើបទីឃតបស្សីនិគ្រន្ថនិយាយនឹងនិគន្ថនាដបុត្តដូច្នេះថា បពិត្រលោកដ៏ចម្រើនឧបាលិគហបតី គប្បីលើកឡើងនូវវាទៈរបស់ព្រះសមណៈគោតម ដោយហេតុណា ហេតុនុ៎ះមិនពេញចិត្តខ្ញុំឡើយ បពិត្រលោកដ៏ចម្រើន ព្រោះថា ព្រះសមណៈគោតមជាអ្នកមានកិច្ចកល តែងដឹងនូវកិច្ចកលសម្រាប់បោកប្រាស់ តែងបោកប្រាស់នូវពួកសាវ័ក របស់អន្យតិរិ្ថយ។ និគន្ថនាដបុត្តនិយាយថា ម្នាលតបស្សី ឧបាលិគហបតីគប្បីចុះចូលសាវ័ករបស់ព្រះសមណគោតម ដោយហេតុណា ហេតុនុ៎ះមិនមែនជាទីតាំង មិនមែនជាឳកាសឡើយ ឯព្រះសមណគោតម គប្បីចុះចូលជាសាវ័ករបស់ឧបាលិគហបតីវិញ ដោយហេតុណា ហេតុនោះទើបជាទីតាំងមានមែន ម្នាលគហបតី អ្នកចូរទៅលើកឡើងនូវវាទៈ របស់ព្រះសមណៈគោតម ក្នុងកថាវត្ថុនោះចុះ ម្នាលគហបតី ឬអាត្មាគប្បីលើកឡើងនូវវាទៈរបស់ព្រះសមណៈគោតមក៏បាន ទីឃគបស្សីនិគ្រន្ថក៏បាន អ្នកឯងក៏បាន។ ទីឃគបស្សីនិគ្រន្ថ និយាយនឹងនិគន្ថនាដបុត្តដូច្នេះជាគម្រប់ ៣ដងទៀតថា បពិត្រលោកដ៏ចម្រើន ឧបាលិគហបតីគប្បីលើកឡើងនូវវាទៈ របស់ព្រះសមណៈគោតម ដោយហេតុណា ហេតុនុ៎ះ មិនពេញចិត្តខ្ញុំទេ បពិត្រលោកដ៏ចម្រើន ព្រោះថាព្រះសមណៈគោតមជាអ្នកមានកិច្ចកល តែងដឹងនូវកិច្ចកលសម្រាប់បោកប្រាស់ តែងបោកប្រាស់នូវពួកសាវ័ករបស់អន្យតិរិ្ថយ។ ម្នាលគបស្សី ឧបាសិគហបតីគប្បីចុះចូលជាសាវ័ករបស់ព្រះសមណៈគោតម ដោយហេតុណា ហេតុនុ៎ះ មិនមែនជាទីតាំង មិនមែន​ជាឳកាសឡើយ ឯព្រះសមណៈគោតម គប្បីចុះចូលជាសាវ័ករបស់ឧបាលិគហបតីវិញ ដោយហេតុណា ហេតុនុ៎ះ ទើបជាទីតាំងមានមែន ម្នាលគហបតី អ្នកចូរទៅលើកឡើងនូវវាទៈរបស់ព្រះសមណៈគោតម ក្នុងកថាវត្ថុនេះចុះ ម្នាលគហបតីឬអត្មាគប្បីលើកឡើងនូវវាទៈ របស់ព្រះសមណៈគោតម ក៏បាន ទីឃគបស្សីនិគ្រន្ថក៏បាន អ្នកឯងក៏បាន។</p>
        <p><a class='ref km' id='km68' href='#km68'>៦៨</a>ឧបាលិគហបតី ទទួលពាក្យរបស់និគ្គន្ថនាដបុត្ត ថា អើលោកម្ចាស់ ហើយក្រោកអំពីទីអង្គុយ សំពះនិគ្គន្ថនាដបុត្ដធ្វើប្រទក្សិណហើយ ចូលទៅរកព្រះមានព្រះភាគ ក្នុងបាវារិកម្ភវ័ន លុះចូលទៅដល់ហើយ ក៏ថ្វាយបង្គំព្រះមានព្រះភាគ ហើយអង្គុយក្នុងទីសមគួរ។ លុះឧបាលិគហបតី អង្គុយក្នុងទីសមគួរហើយ ក៏ក្រាបទូលសួរព្រះមានព្រះភាគដូច្នេះថា បពិត្រព្រះអង្គដ៏ចម្រើន ទីឃគបស្សីនិគ្រន្ថ បានមកក្នុងទីនេះឬទេ។ ម្នាលគហបតី ទីឃគបស្សីនិគ្រន្ថ បានមកក្នុងទីនេះ។ បពិត្រព្រះអង្គដ៏ចម្រើន ចុះព្រះអង្គមានកថាសល្លាបៈបន្ដិចបន្ដួច ជាមួយនឹងទីឃគបស្សីនិគ្រន្ថដែរឬ។ ម្នាលគហបតី តថាគតមានកថាសល្លាបៈបន្ដិចបន្ដួច ជាមួយនឹងទីឃគបស្សីនិគ្រន្ថដែរ។ ប​ពិត្រព្រះអង្គដ៏ចម្រើន ចុះព្រះអង្គមានកថាសល្លាបៈបន្តិចបន្ដូចជាមួយនឹងទីឃគបស្សីនិគ្រន្ថ ដូចម្ដេច។ ទើបព្រះមានព្រះភាគ ទ្រង់រៀបរាប់កថាសល្លាបៈ ជាមួយនឹងទីឃគបស្សីនិគ្រន្ថ ទាំងអស់នោះ ប្រាប់ដល់ឧបាលិគហបតី។កាលបើព្រះមានព្រះភាគ ទ្រង់ត្រាស់យ៉ាងនេះហើយ ទើបឧបាលិគហបតី ក៏ក្រាបបង្គំទួលព្រះមានព្រះភាគ ដូច្នេះថា បពិត្រព្រះគោតមដ៏ចម្រើន ទីឃគបស្សីនិគ្រន្ថនិយាយពាក្យនេះពិរោះណាស់ៗ សាវ័កជាអ្នកចេះដឹង អាចដឹងច្បាស់នូវសាសនារបស់គ្រូដោយប្រពៃ ហើយព្យាករពាក្យនោះ យ៉ាងណា ទីឃបស្សីនិគ្រន្ថ ព្យាករចំពោះព្រះមានព្រះភាគ យ៉ាងនោះដែរ មនោទណ្ឌៈជាសភាវៈថោកថយ យកមកប្រៀបធៀបនឹងកាយទណ្ឌៈដ៏ថ្លៃថ្លានេះ ឲ្យវិសេសវិសាលជាងយ៉ាងនេះ ដូចម្ដេចបាន គឺកាយទណ្ឌៈហ្នឹងឯងជាសភាវៈមានទោសធំជាង ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ឯវចីទណ្ឌៈនិងមនោទណ្ឌៈនឹងមានទោសធំដូច្នោះក៏ទេ។ ម្នាលគហបតីបើអ្នកឯងគប្បីឋិតនៅក្នុងពាក្យសច្ចៈ ហើយប្រឹក្សាគ្នា កថាសល្លាបៈរបស់យើងគប្បីមានក្នុងហេតុនេះ។ បពិត្រព្រះអង្គដ៏ចម្រើន ខ្ញុំព្រះអង្គនឹងឋិតនៅក្នុងពាក្យសច្ចៈហើយប្រឹក្សាគ្នា កថាសល្លាបៈរបស់យើង គួរមានក្នុងដំណើរនវ។</p>
        <p><a class='ref km' id='km69' href='#km69'>៦៩</a>ម្នាលគហបតី អ្នកសម្លាល់នូវហេតុនោះ ថាដូចម្ដេចនិគ្រន្ថ ក្នុងលោកនេះមានអាពាធ មានទុក្ខ មានជំងឺធ្ងន់ ហាមបង់ទឹកត្រជាក់ ប្រើប្រាស់តែទឹកក្ដៅកាលបើនិគ្រន្ថនោះ មិនបានទឹកត្រជាក់ ក៏ធ្វើមរណកាលទៅ ម្នាលគហបតីនិគ្គន្ថនាដបុត្ត បញ្ញត្ដនូវកំណើតរបស់និគ្រន្ថនេះ ក្នុងភពណា។ បពិត្រព្រះអង្គដ៏ចម្រើនមានពួកទេវតាឈ្មោះមនោសត្ដ ឯនិគ្រន្ថនោះក៏ទៅកើតក្នុងពួកទេវតានោះ សេចក្ដីនោះព្រោះហេតុអ្វី បពិត្រព្រះអង្គដីចម្រើន ព្រោះថា និគ្រន្ថនោះជាអ្នកជាប់ជំពាក់ក្នុងចិត្ដធ្វើមរណកាលទៅ។ ម្នាលគហបតី គហបតីអ្នកចូរធ្វើទុកក្នុងចិត្តចុះ ម្នាលគហបតីលុះអ្នកធ្វើទុកក្នុងចិត្ដ ចូរព្យាករចុះពាក្យចុងរបស់អ្នកមិនគន្នានឹងពាក្យដើម ឬពាក្យដើមមិនតគ្នានឹងពាក្យចុងសោះឡើយ ម្នាលគហបតី ពាក្យនេះដែលអ្នកនិយាយហើយជាពិតថា បពិត្រព្រះអង្គដ៏ចម្រើន ខ្ញុំព្រះអង្គ នឹងឋិតនៅក្នុងពាក្យសច្ចៈហើយ ប្រឹក្សាគ្នាកថាសល្លាបៈរបស់យើង ចូរមានក្នុងដំណើរនេះ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ត្រាស់យ៉ាងនេះ ក៏ពិតមែនតែថា កាយទណ្ឌៈហ្នឹងឯង មានទោសធំជាង ក្នុងការធ្វើនូវបាបកម្ម ក្នុងការប្រព្រឹត្តទៅនៃបាបកម្ម ឯវចីទណ្ឌៈនិងមនោទណ្ឌៈនឹងមានទោសធំដូច្នោះក៏ទេ។</p>
        <p><a class='ref km' id='km70' href='#km70'>៧០</a>ម្នាលគហបតី អ្នកសម្គាល់ហេតុនោះថាដូចម្ដេច និគ្រន្ថក្នុងលោកនេះ ជាអ្នកសង្រួមដោយការសង្រួម ៤ ចំណែក ហាមឃាត់ដោយការហាមឃាត់បាបទាំងអស់ជាអ្នកកម្ចាត់បាបដោយការហាមបាបទាំងអស់ ជាអ្នកប៉ះពាល់ដោយការហាមឃាត់បាបទាំងអស់ និគ្រន្ថនោះ កាលដែលដើរឈានទៅមុខ ឈានថយ ក៏ញ៉ាំងសត្វតូចៗ ជាច្រើន ឲ្យដល់នូវសេចក្ដីវិនាស ម្នាលគហបតី និគ្គន្ថនាដបុត្ដ បញ្ញត្តនូវវិបាកនៃកម្មនេះដូចម្ដេច។ បពិត្រព្រះអង្គដ៏ចម្រើន និគ្គន្ថនាដបុត្ត មិនបញ្ញត្តនូវកម្មដែលមិនមានចេតនា ថាមានទោសធំទេ។ ម្នាលគហបតី ចុះបើបុគ្គលមានចេតនាវិញ។ បពិត្រព្រះអង្គដ៏ចម្រើន កម្មនោះមានទោសធំៗ ម្នាលគហបតី ចុះនិគ្គន្ថនាដបុត្ត បញ្ញត្តនូវចេតនាក្នុងចំណែកណាៗ បពិត្រព្រះអង្គដ៏ចម្រើន ក្នុងមនោទណ្ឌៈ។ ម្នាលគហបតី អ្នកចូរធ្វើទុកក្នុងចិត្តចុះ ម្នាលគហបតី លុះអ្នកធ្វើទុកក្នុងចិត្តហើយ ចូរព្យាករចុះ ពាក្យចុងរបស់អ្នកមិនតគ្នានឹងពាក្យដើម ឬពាក្យដើមមិនតគ្នានឹងពាក្យចុងសោះឡើយ ម្នាលគហបតី ពាក្យនេះដែលអ្នកនិយាយជាពិតថា បពិត្រព្រះអង្គដ៏ចម្រើនខ្ញុំព្រះអង្គនឹងឋិតនៅក្នុងពាក្យសច្ចៈប្រឹក្សាគ្នា កថាសល្លាបៈរបស់យើង ចូរមានក្នុងដំណើរនេះៗ បពិត្រព្រះអង្គដ៏ចម្រើន ព្រះមានព្រភាគទ្រង់ត្រាស់យ៉ាងនេះ ក៏ពិតមែនហើយ តែថា កាយទណ្ឌៈហ្នឹងឯង នៅតែមានទោសធំជាងក្នុងការធ្វើនូវបាកម្ម ក្នុងការប្រព្រឹត្តទៅនៃបាបកម្ម ឯវចីទណ្ឌៈនិងមនោទណ្ឌៈ នឹងមានទោសធំដូច្នោះក៏ទេៗម្នាលគហបតី អ្នកសម្គាល់នូវហេតុនោះថាដូចម្ដេច ស្រុកនាលន្ទានេះ ស្ដុកស្ដម្ភមាំមួនផង ទូលាយផង មានជនជាច្រើន មានមនុស្សកុះករផង មែនឬទេៗ ព្រះករុណាព្រះអង្គ ស្រុកនាលន្ទានេះ ស្ដុកស្ដម្ភមាំមួនផង ទូលាយផង មានជនច្រើនមានមនុស្សកុះករផងមែនៗ ម្នាលគហបតី អ្នកសម្គាល់នូវហេតុនោះថា ដូចម្ដេចមានបុរសម្នាក់ ងាដាវដើរមក្នុងស្រុកនាលន្ទានេះ បុរសនោះនិយាយយ៉ាងនេះថា សត្វទាំងឡាយក្នុងស្រុកនាលន្ទានេះមានចំនួនប៉ុន្មាន អត្មាអញនឹងធ្វើសត្វទាំងនោះ ឲ្យជាលាននៃសាច់តែមួយ តែមួយរំពេច តែមួយស្របក់ប៉ុណ្ណោះ។ ម្នាលគហបតី អ្នកសម្គាល់ហេតុនោះថាដូចម្ដេច បុរសនោះ អាចនឹងធ្វើសត្វទាំងឡាយក្នុងស្រុកនាលន្ទានេះដែលមានប៉ុន្មាននោះ ឲ្យជាលាននៃសាច់តែមួយ ឲ្យជាគំនរនៃសាច់តែមួយ តែមួយរំពេច តែមួយស្របក់ប៉ុណ្ណោះបានឬទេ។ បពិត្រព្រះអង្គដ៏ចម្រើន បុរស ១០នាក់ក្ដី២០នាក់ក្ដី ៣០នាក់ក្ដី ៤០នាក់ក្ដី បុរស ៥០នាក់ក្ដី ក៏មិនអាចនឹងធ្វើសត្វ ក្នុងស្រុកនាលន្ទានេះ ទាំងអម្បាលម៉ាននោះ ឲ្យជាលាននៃសាច់តែមួយ ឲ្យជាគំនរនៃសាច់តែមួយ តែមួយរំពេច តែមួយស្របក់បានឡើយ ចំណង់បើបុរសកម្សោយតែម្នាក់នឹងអាចធ្វើឲ្យវិសេសវិសាល ដូចម្ដេចបាន។ ម្នាលគហបតី ​ អ្នកសម្គាល់នូវហេតុនោះថា ដូចម្ដេច​ បុគ្គលជាសមណៈឬព្រាហ្មណ៍ ជាអ្នកមានឫទ្ធិ ដល់នូវសេចក្ដីស្ទាត់ជំនាញ ក្នុងចិត្ត ដើរមកក្នុងស្រុកនាលន្ទានេះ បុគ្គលនោះ និយាយយ៉ាងនេះថា អញនឹងធ្វើស្រុកនាលន្ទានេះ ឲ្យទៅជាផេះ ដោយចិត្តប្រទូស្ដតែម្ដង។​ ម្នាលគហបតី អ្នកសម្គាល់នូវហេតុនោះថាដូចម្ដេច បុគ្គលជាសមណៈឬព្រាហ្មណ៍ ជាអ្នកមានឫទ្ធិ ដល់នូវការស្ទាត់ជំនាញក្នុងចិត្តនោះ អាចនឹងធ្វើស្រុកនាលន្ទានេះ ឲ្យទៅជាផេះ ដោយចិត្តប្រទូស្ដតែម្ដង បានឬទេ ៗ បពិត្រព្រះអង្គដ៏ចម្រើន ស្រុកនាលន្ទា១០ក្ដី ស្រុកនាលន្ទា ២០ក្ដី ស្រុកនាលន្ទា ៣០ក្ដី ស្រុកនាលន្ទា ៤០ក្ដី ស្រុកនាលន្ទា៥០ក្ដី ក៏បុគ្គលជាសមណៈឬព្រាហ្មណ៍ ជាអ្នកមានឫទ្ធិ ដល់នូវសេចក្ដីស្ទាត់ក្នុងចិត្តនោះ អាចដើម្បីធ្វើស្រុកនាលន្ទានេះ ឲ្យទៅជាផេះដោយចិត្តប្រទូស្ដតែម្ដងបាន ដ្បិតស្រុកនាលន្ទាតូចមួយ នឹងអាចទប់ទល់ដូចម្ដេចបាន។ ម្នាលគហបតីៗ អ្នកចូរធ្វើទុកក្នុងចិត្តចុះ ម្នាលគហបតី លុះអ្នកធ្វើទុកក្នុងចិត្ដហើយ ចូរព្យាករចុះ ពាក្យចុងរបស់អ្នកមិនតគ្នានឹងពាក្យដើម ឬពាក្យដើមមិនតគ្នានឹងពាក្យចុងសោះឡើយ ម្នាលគហបតី វាចានេះអ្នកបាននិយាយរួចហើយថា បពិត្រព្រះអង្គដ៏ចម្រើន ខ្ញុំព្រះអង្គនឹងតាំងនៅក្នុងពាក្យសច្ចៈ ហើយប្រឹក្សាគ្នា កថាសល្លាបៈរបស់យើង សូមមានក្នុងដំណើរនេះ។ បពិត្រព្រះអង្គដ៏ចម្រើន ព្រះមានព្រះភាគទ្រង់ត្រាស់យ៉ាងនេះពិតមែនហើយ តែថា កាយទណ្ឌៈហ្នឹងឯង ក៏នៅតែមានទោសធំជាង ក្នុងការធ្វើនូវបាមកម្មក្នុងការប្រព្រឹត្តទៅនៃបាបកម្ម ឯវចីទណ្ឌៈនិងមនោទណ្ឌៈ នឹងមានទោសធំដូច្នោះក៏ទេ។ ម្នាលគហបតី អ្នកសម្គាល់នូវហេតុនោះថាដូចម្ដេច អ្នកបានឮថា ព្រៃទណ្ឌកី ព្រៃកាលិង្គៈ ព្រៃមេជ្ឈា និងព្រៃមាតង្គៈ ជាព្រៃ កើតជាព្រៃឬទេ។ ព្រះករុណាព្រះអង្គ ខ្ញុំព្រះអង្គបានឮថាព្រៃទណ្ឌកី ព្រៃកាលិង្គៈ ព្រៃមេជ្ឈា និងព្រៃមាតង្គៈ ​ ជាព្រៃទទេ ជាព្រៃសុទ្ធ។ ម្នាលគហបតី អ្នកសម្គាល់នូវហេតុនោះថាដូចម្ដេច អ្នកបានឮដូចម្ដេច ព្រៃទណ្ឌកី ព្រៃកាលិង្គៈ ព្រៃមេជ្ឈា និងព្រៃមាតង្គៈនោះ ជាព្រៃទទេជាព្រៃសុទ្ធ ដោយហេតុអ្វី។ បពិត្រព្រះអង្គដ៏ចម្រើន ពាក្យនេះ ខ្ញុំព្រះអង្គឮមកថាព្រៃទណ្ឌកី ព្រៃកាលិង្គៈ ព្រៃ មេជ្ឈា និងព្រៃមាតង្គៈនោះ ជាព្រៃ កើតទៅជាព្រៃសុទ្ធ ព្រោះចិត្តប្រទូស្ដនឹងពួកឥសី។ ម្នាលគហបតី អ្នកចូរធ្វើទុកក្នុងចិត្តចុះ ម្នាលគហបតី លុះអ្នកធ្វើទុកក្នុងចិត្តហើយ ចូរព្យាករចុះ ពាក្យចុងរបស់អ្នកមិនតគ្នានឹងពាក្យដើម ពាក្យដើមមិនតគ្នានឹងពាក្យចុងសោះឡើយ ម្នាលគហបតី វាចានេះ អ្នកបាននិយាយរួចហើយថា បពិត្រព្រះអង្គដ៏ចម្រើន ខ្ញុំព្រះអង្គ នឹងតាំងនៅក្នុងពាក្យសច្ចៈ ប្រឹក្សាគ្នាកថាសល្លាបៈរបស់យើង ចូរមានក្នុងដំណើរនេះ។</p>
        <p><a class='ref km' id='km71' href='#km71'>៧១</a>បពិត្រព្រះអង្គដ៏ចម្រើន ខ្ញុំព្រះអង្គ ត្រេកអររីករាយ ដោយពាក្យឧបមាខាងដើម របស់ព្រះមានព្រះភាគ តែថា ខ្ញុំព្រះអង្គមានបា្រថ្នានឹងស្ដាប់ នូវបញ្ហាព្យាករដ៏វិចិត្រនេះ របស់ព្រះមានព្រះភាគ កាលពីដើម ខ្ញុំព្រះអង្គបានសម្គាល់ នូវព្រះមានព្រះភាគ ថាជាបុគ្គលគួរធ្វើឲ្យជាសត្រូវយ៉ាងនេះ បពិត្រព្រះអង្គដ៏ចម្រើន ភាសិតរបស់ព្រះអង្គពីរោះណាស់ ​បពិត្រព្រះអង្គដ៏ចម្រើន ភាសិត​របស់ព្រះអង្គពីរោះណាស់ បពិត្រព្រះអង្គដ៏ចម្រើន ធម៌ដែលព្រះមានព្រះភាគសម្ដែងហើយ ដោយអនេកបរិយាយភ្លឺច្បាស់ណាស់ ដូចជាបុរសបើករបស់ដែលគេផ្ដាច់ចុះឲ្យផ្ងាររឡើង ឬដូចជាបុរសបើកបង្ហាញរបស់ដែលលាក់បិទបាំង ពុំនោះ ដូចជាបុរសប្រាប់ផ្លូវដល់អ្នកវង្វេងទិស ពុំនោះសោត ដូចជាបុរសកាន់ប្រទីបបំភ្លឺក្នុងទីងងឹត ដោយគិតថា មនុស្សមានចក្ខុតែងមើលរូបទាំងឡាយបាន បពិត្រព្រះអង្គដ៏ចម្រើន ខ្ញុំព្រះអង្គនេះ សូមដល់ នូវព្រះមានព្រះភាគផង ព្រះធម៌ផង ព្រះភិក្ខុសង្ឃផង ជាទីពឹងទីរលឹក សូមព្រះមានព្រះភាគទ្រង់ជ្រាបនូវខ្ញុំព្រះអង្គ ថាជាឧបាសក ដល់នូវសរណគមន៍ស្មើដោយជីវិត ក្នុងថ្ងៃនេះជាដើម។</p>
        <p><a class='ref km' id='km72' href='#km72'>៧២</a>ម្នាលគហបតី អ្នកចូរធ្វើនូវការពិចារណាល្អិតល្អន់សិន ការពិចារណាល្អិតល្អន់ របស់មនុស្ស ដែលគេស្គាល់ ប្រាកដដូចជាខ្លួនអ្នក ទើបជាការប្រពៃ ៗ បពិត្រព្រះអង្គដ៏ចម្រើន ព្រះមានព្រះភាគ ទ្រង់ត្រាស់យ៉ាងនេះ នឹងខ្ញុំព្រះអង្គថា ម្នាលគហបតី អ្នកចូរធ្វើនូវការពិចារណាល្អិតល្អន់សិន ការពិចារណាល្អិតល្អន់របស់ពួកមនុស្សដែលគេស្គាល់ ប្រាកដដូចជាខ្លួនអ្នក ទើបជាការប្រពៃ ដូច្នេះ ដោយពាក្យណាខ្ញុំព្រះអង្គ មានចិត្តត្រេកអររីករាយហួសប្រមាណ ដោយពាក្យនេះ របស់ព្រះមានព្រះភាគ បពិត្រព្រះអង្គដ៏ចម្រើន បើពួកអន្យតិរិ្ថយបានខ្ញុំព្រះអង្គជាសាវ័កហើយ​ គប្បីលើកឡើងនូវទង់សំពត់ ក្នុងស្រុកនាលន្ទាទាំងអស់ ដោយអំណរថា ឧបាលិគហបតី ចុះចូលមកជាសាវ័ករបស់ពួកយើងហើយ សមដូចព្រះមានព្រះភាគ ទ្រង់ត្រាស់យ៉ាងនេះនឹងខ្ញុំព្រះអង្គថា ម្នាលគហបតី អ្នកចូរធ្វើនូវការពិចារណាល្អិតល្អន់សិនដ្បិតការពិចារណាល្អិតល្អន់ របស់ពួកមនុស្សដែលគេស្គាល់ ប្រាកដដូចជាខ្លួនអ្នក ទើបជាការប្រពៃ បពិត្រព្រះអង្គដ៏ចម្រើន ខ្ញុំព្រះអង្គនេះ សូមដល់ នូវព្រះមានព្រះភាគផង ព្រះធម៌ផង ព្រះភិក្ខុសង្ឃផង ជាទីពឹងទីរលឹក ជាគម្រប់ពីរដងផង សូមព្រះមានព្រះភាគ ទ្រង់ជ្រាបនូវខ្ញុំព្រះអង្គថាជាឧបាសកអ្នកដល់នូវសរណគមន៍ស្មើដោយជីវិត ក្នុងថ្ងៃនេះជាដើម។</p>
        <p><a class='ref km' id='km73' href='#km73'>៧៣</a>ម្នាលគហបតី អ្នកគប្បីសម្គាល់បិណ្ឌបាត ថាជារបស់គួរឲ្យដល់ពួកនិគ្រន្ថនោះ ដែលចូលមក ក្នុងត្រកូលណា ត្រកូលនោះរបស់អ្នក តាំងនៅដូចជាអណ្ដូងនៃពួកនិគ្រន្ថ ជាយូរអង្វែងមកហើយ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ត្រាស់យ៉ាងនេះនឹងខ្ញុំព្រះអង្គថា ម្នាលគហបតី អ្នកគប្បីសម្គាល់នូវបណ្ឌិបាត ថាជារបស់គួរឲ្យដល់ពួកនិគ្រន្ថនោះ ដែលចូលមក ក្នុងត្រកូលណា ត្រកូលនោះ របស់អ្នកតាំងនៅដូចជាអណ្ដូងនៃពួកនិគ្រន្ថ ជាយូរអង្វែងមកហើយ ដោយពាក្យណា ខ្ញុំព្រះអង្គ មានចិត្តត្រេកអររីករាយហួសប្រមាណ ដោយពាក្យនេះរបស់ព្រះមានព្រះភាគ បពិត្រព្រះអង្គដ៏ចម្រើន ខ្ញុំព្រះអង្គ ឮពាក្យដូច្នេះថា ព្រះសមណគោតម សម្ដែងយ៉ាងនេះថា បុគ្គល គួរតែឲ្យទានដល់តថាគត មិនគួរឲ្យទានដល់អ្នកដទៃឡើយ គួរតែឲ្យទានដល់ពួកសាវ័ករបស់តថាគត មិនគួរឲ្យទានដល់ពួកសាវ័ករបស់គ្រូដទៃឡើយ ទានដែលបុគ្គលឲ្យហើយដល់តថាគត ទើបមានផលច្រើន ទានដែលបុគ្គលឲ្យហើយដល់គ្រូដទៃមិនមានផលច្រើនទេ ទានដែលបុគ្គលឲ្យដល់ពួកសាវ័ករបស់តថាគត ទើបមានផលច្រើន ទានដែលបុគ្គលឲ្យដល់ពួកសាវ័ករបស់គ្រូដទៃ មិនមានផលច្រើនទេ ក៏ប៉ុន្ដែព្រះមានព្រះភាគ ទ្រង់ណែនាំខ្ញុំព្រះង្គឲ្យធ្វើទានដល់ពួកនិគ្រន្ថដែរ បពិត្រព្រះអង្គដ៏ចម្រើន មួយយ៉ាងទៀត យើងនឹងដឹងនូវកាលគួរក្នុងដំណើរនេះ បពិត្រព្រះអង្គដ៏ចម្រើន ខ្ញុំព្រះអង្គនេះ សូមដល់នូវព្រះមានព្រះភាគផង ព្រះធម៌ផង ព្រះភិក្ខុសង្ឃផងជាទីពឹងទីរលឹក ជាគម្រប់ ៣ដងផង សូមព្រះមានព្រះភាគ ទ្រង់ជ្រាបនូវខ្ញុំព្រះអង្គថាជាឧបាសកអ្នកដល់នូវសរណគមន៍ ស្មើដោយជីវិត ក្នុងថ្ងៃនេះជាដើម។</p>
        <p><a class='ref km' id='km74' href='#km74'>៧៤</a>គ្រានោះ ព្រះមានព្រះភាគ ទ្រង់សម្ដែងនូវអនុបុព្វកថា គឺទ្រង់ប្រកាសនូវទានកថា សីលកថា សគ្គកថា និងទោសនៃកាមទាំងឡាយ ដែលជាទោស ដ៏លាមកសៅហ្មង និងអានិសង្សក្នុងការចេញចាកកាម ដល់ឧបាលិគហបតី។ កាលដែលព្រះមានព្រះភាគ ទ្រង់ជ្រាបនូវឧបាលិគហបតីថា មានចិត្ដស្រួល មានចិត្តទន់ មានចិត្ដប្រាសចាកនីវរណៈ មានចិត្ដខ្ពស់ឡើង មានចិត្ដជ្រះថ្លាហើយ ទើបព្រះអង្គទ្រង់សម្ដែងធម៌ទេសនា ដែលព្រះពុទ្ធទាំងឡាយ ទ្រង់លើកឡើងសម្ដែងដោយព្រះអង្គឯងគឺ ទុក្ខសច្ច សមុទយសច្ច និរោជសច្ច មគ្គសច្ច ៗ ធម្មតាសំពត់ស្អាត ប្រាសចាកវត្ថុមានពណ៌ខ្មៅ គួរទទួលទឹកជ្រលក់ដោយល្អបាន មានឧបមាដូចម្ដេចមិញ ធម្មចក្ខុគឺសោតាបតិ្ដមគ្គដ៏ប្រាសចាកធូលីប្រាសចាកមន្ទិល ក៏កើតឡើង ដល់ឧបាលិគហបតី ក្នុងកន្លែងអង្គុយនោះឯង ថា ធម្មជាតណានីមួយ ដែលកើតឡើងជាធម្មតាធម្មជាតទាំងអស់នោះ ក៏រលត់ទៅវិញជាធម្មតា មានឧបមេយ្យដូច្នោះឯង។ គ្រានោះឧបាលិគហបតី បានឃើញអរិយសច្ចធម៌ហើយ បានដល់នូវអរិយសច្ចធម៌ហើយបានដឹងច្បាស់នូវអរិយសច្ចធម៌ហើយ បានឈានចុះកាន់អរិយសច្ចធម៌ហើយ ឆ្លងផុតសេចក្ដីសង្ស័យ មិនមានងឿងឆ្ងល់ ដល់នូវសេចក្ដីក្លៀវក្លា មិនជឿបុគ្គលដទៃ ក្នុងសាសនារបស់ព្រះសាស្ដាទើបក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ណ្ហើយចុះ ខ្ញុំព្រះអង្គ នឹងទៅក្នុងកាលឥឡូវនេះ ព្រោះខ្ញុំព្រះអង្គ មានកិច្ចច្រើនៗម្នាលគហបតី អ្នកសម្គាល់នូវកាលដ៏សមគួរនឹងទៅឥឡូវនេះចុះ។</p>
        <p><a class='ref km' id='km75' href='#km75'>៧៥</a>គ្រានោះ ឧបាលិគហបតី ក៏ត្រេកអររីករាយនឹងភាសិតរបស់ព្រះមានព្រះភាគហើយក្រោកអំពីអាសនៈ ថ្វាយបង្គំព្រះមានព្រះភាគ ហើយធ្វើប្រទក្សិណ ដើរចូលទៅកាន់លំនៅរបស់ខ្លួន លុះចូលទៅដល់ហើយ ក៏ហៅអ្នករក្សាទ្វារមកប្រាប់ថា ម្នាលអ្នករក្សាទ្វារ ជាសំឡាញ់ ពីថ្ងៃនេះជាដើមរៀងទៅ ខ្ញុំបិទទ្វារចំពោះពួកនិគ្រន្ថប្រុសនិងពួកនិគ្រន្ថស្រី មិនបានបិទទ្វារចំពោះពួកភិក្ខុ ភិក្ខុនី ឧបាសក ឧបាសិកាជាសាវ័ករបស់ព្រះមានព្រះភាគទេ បើមាននិគ្រន្ថណាមួយមកដល់ អ្នកគប្បីនិយាយយ៉ាងនេះនឹងគេថា បពិត្រលោកដ៏ចម្រើន លោកចូរឈប់សិន កុំចូលទៅឡើយ ពីថ្ងៃនេះជាដើមរៀងទៅ ឧបាលិគហបតីចុះចូលជាសាវ័ក របស់ព្រះសមណគោតមហើយ បិទទ្វារចំពោះពួកភិក្ខុ ភិក្ខុនី ឧបាសក ឧបាសកា ជាសាវ័ករបស់ព្រះមានព្រះភាគទេ បពិត្រលោកដ៏ចម្រើន បើលោកត្រូវការដោយបិណ្ឌបាត សូមឈប់នៅទីនេះសិនចុះ ពួកជននឹងនាំមកឲ្យលោក ត្រឹមទីនេះឯង។ អ្នករក្សាទ្វារ ក៏ទទួលពាក្យរបស់ឧបាលិគហបតី ដោយពាក្យថា បាទ អ្នកដ៏ចម្រើន។</p>
        <p><a class='ref km' id='km76' href='#km76'>៧៦</a>ទីឃតបស្សីនិគ្រន្ថ បានឮដំណឹងថា ឧបាលិគហបតីចុះចូលជាសាវ័ករបស់ព្រះសមណគោតមហើយ។ ទើបទីឃតបស្សីនិគ្រន្ថចូលទៅរកនិគ្គន្ថនាដបុត្ដ លុះចូលទៅដល់ហើយ និយាយនឹងនិគ្គន្ថនាដបុត្តដូច្នេះថា បពិត្រលោកដ៏ចម្រើន ខ្ញុំបានឮដំណឹងដូច្នេះថា ឧបាលិគហបតីចុះចូលទៅជាសាវ័ក របស់ព្រះសមណគោតមហើយ។ និគ្គន្ថនាដបុត្ដតបថា នែតបស្សី ឧបាលិគហបតី គប្បីចុះចូលទៅជាសាវ័កនៃព្រះសមណគោតមដោយហេតុណា ហេតុនុ៎ះ មិនមែនជាទីតាំង មិនមែនជាឳកាសឡើយ ឯព្រះសមណគោតម គប្បីចុះចូលមកជាសាវ័ករបស់ឧបាលិគហបតី ដោយហេតុនុ៎ះ ទើបជាទីតាំងមានមែន។ ទីឃតបស្សីនិគ្រន្ថ ក៏និយាយនឹងនគ្គន្ថនាដបុត្តជាគម្រប់ពីរដងដូច្នេះថាប​ពិត្រលោកដ៏ចម្រើន ខ្ញុំបានឮដំណឹងដូច្នេះថា ឧបាលិគហបតី ចុះចូលទៅជាសាវ័ករបស់ព្រះសមណគោតមហើយ។ និគ្គននាដបុត្ដតបថា នែតបស្សីឧបាលិគហបតី គប្បីចុះចូលទៅជាសាវ័ករបស់ព្រះសមណគោតម ដោយហេតុណា ហេតុនុ៎ះ មិនមែនជាទីតាំង មិនមែនជាឳកាសឡើយ ឯព្រះសមណគោតម គប្បីចុះចូលមកជាសវ័ករបស់ឧបាលិគហបតីវិញ ដោយហេតុណា ហេតុនុ៎ះទើបជាទីតាំងមានមែន។ ទីឃតបស្សីនិគ្រន្ថនិយាយនឹងនិគ្គន្ថនាដបុត្ដជាគម្រប់ ៣ដងដូច្នេះថា បពិត្រលោកដ៏ចម្រើន ខ្ញុំបានឮដំណឹងដូច្នេះថា ឧបាលិគហបតី ចុះចូលទៅជាសាវ័ករបស់ព្រះសមណគោតមហើយ។នែតបស្សី ឧបាលិគហបតី គប្បីចុះចូលទៅជាសាវ័ករបស់ព្រះសមណគោតម ដោយហេតុណា ហេតុនុ៎ះមិនមែនជាទីតាំង មិនមែនជាឳកាសឡើយ ឯព្រះសមណគោតមគប្បីចុះចូលមកជាសាវ័ករបស់ឧបាលិគហបតីវិញ ដោយហេតុណា ហេតុនុ៎ះទើបជាទីតាំងមានមែន។ បពិត្រលោកដ៏ចម្រើន ណ្ហើយចុះ ខ្ញុំនឹងទៅត្រាតែដឹងថា ឧបាលិគហបតី ចុះចូលទៅជាសាវ័ករបស់ព្រះសមណគោតមមែន ឬក៏មិនមែនទេ។ ម្នាលតបស្សី អ្នកចូរទៅចុះ អ្នកចូរដឹងថា ឧបាលិគហបតី ចុះចូលទៅជាសាវ័ករបស់ព្រះសណគោតមមែន ឬមិនមែនទេ។</p>
        <p><a class='ref km' id='km77' href='#km77'>៧៧</a>លំដាប់នោះ ទីឃតបស្សីនិគ្រន្ថ ក៏ចូលទៅកាន់ផ្ទះរបស់ឧបាលិគហបតី។អ្នករក្សាទ្វារ បានឃើញទីឃតបស្សីនិគ្រន្ថដើរមកអំពីចម្ងាយ លុះឃើញហើយ កីនិយាយនឹងទីឃតបស្សីនិគ្រន្ថដូច្នេះថា បពិត្រលោកដ៏ចម្រើន លោកចូរឈប់សិន កុំចូលទៅឡើយ ពីថ្ងៃនេះជាដើមរៀងទៅ ឧបាលិគហបតី ចុះចូលជាសាវ័ករបស់ព្រះសមណគោតមហើយ បិទទ្វារចំពោះពួកនិគ្រន្ថប្រុស និងពួកនិគ្រន្ថស្រី មិនបានបិទទ្វារដល់ពួកភិក្ខុ ភិក្ខុនី ឧបាសក ឧបាសិកា ជាសាវ័ករបស់ព្រះមានព្រះភាគឡើយ បពិត្រលោកដ៏ចម្រើន បើលោកត្រូវការដោយបណ្ឌបាត សូមឈប់នៅត្រឹបនេះសិនចុះ ពួកជននឹងនាំមកឲ្យលោកក្នុងទីនេះឯង។ ទីឃតបស្សីនិយាយថា ម្នាលអាវុសោ យើងមិនត្រូវការដោយបិណ្ឌបាតទេ ហើយក៏ត្រឡប់មកអំពីទីនោះ ដើរចូលទៅរកនគ្គន្ថនាដបុត្ដលុះចូលទៅដល់ហើយ ទើបនិយាយនឹងនិគ្គន្ថនាដបុត្ដដូច្នេះថា បពិត្រលោកដ៏ចម្រើនឧបាលិគហបតីចុះចូលជាសាវ័ករបស់ព្រះសមណគោតមមែនហើយ បពិត្រលោកដ៏ចម្រើន ខ្ញុំមិនបានជួបនឹងឧបាលិគហបតីនុ៎ះ ដើម្បីលោកទេ បពិត្រលោកដ៏ចម្រើន ឧបាលិគហបតី គប្បីលើកឡើងនូវវាទៈ របស់ព្រះសមណគោតម ដោយហេតុណា ហេតុនុ៎ះ ខ្ញុំមិនពេញចិត្ដទេ បពិត្រលោកដ៏ចម្រើន ព្រោះថាព្រះសមណគោតមជាអ្នកមានកិច្ចកល តែងដឹងនូវកិច្ចកលសម្រាប់បោកប្រាស់ តែងបោកប្រាស់នូវសាវ័ក របស់ពួកអន្យតិរ្ថិយ បពិត្រលោកដ៏ចម្រើន ព្រះសមណគោតម បោកប្រាស់នូវឧបាលិគហបតីរបស់លោកដោយកិច្ចកលសម្រាប់បោកប្រាស់បានទៅហើយ។ និគ្គន្ថនាដបុត្ដនិយាយថាម្នាលទីឃតបស្សី ឧបាលិគហបតី គប្បីចុះចូលជាសាវ័ករបស់ព្រះសមណគោតមដោយហេតុណា ហេតុនុ៎ះមិនមែនជាទីតាំង មិនមែនជាឳកាសឡើយ ឯព្រះសមណគោតម គប្បីចុះចូលជាសាវ័ករបស់ឧបាលិគហបតីវិញ ដោយហេតុណា ហេតុនុ៎ះទើបជាទីតាំងមានមែន។ ទីឃតបស្សីនិគ្រន្ថនិយាយនឹងនិគ្គន្ថនាដបុត្ដ ជាគម្រប់ពីរដងដូច្នេះថា បពិត្រលោកដ៏ចម្រើន ឧបាលិគហបតី ចុះចូលជាសាវ័ករបស់ព្រះសមណគោតមមែនហើយ បពិត្រលោកដ៏ចម្រើន ខ្ញុំមិនបានជួបនឹង ឧបាលិគហបតីនុ៎ះ ដើម្បីលោកទេ បពិត្រលោកដ៏ចម្រើន ឧបាលិគហបតី គប្បីលើកឡើងនូវវាទៈ របស់ព្រះសមណគោតម ដោយហេតុណា ហេតុនុ៎ះមិនពេញចិត្តខ្ញុំទេ បពិត្រលោកដ៏ចម្រើនព្រោះជាព្រះសមណគោតម ជាអ្នកមានកិច្ចកល តែងដឹងកិច្ចកលសម្រាប់បោកប្រាស់តែងបោកប្រាស់សាវ័ក របស់ពួកអន្យតិរ្ថិយ បពិត្រលោកដីចម្រើន ព្រះសមណគោតម បាកប្រាស់នូវឧបាលិគហបតីរបស់លោក ដោយកិច្ចកលសម្រាប់បោកប្រាស់បានទៅហើយ។ ម្នាលតបស្សី ឧបាលិគហបតី គប្បីចុះចូលជាសាវ័ក របស់ឧបាលិគហបតីវិញ ដោយហេតុណា ហេតុនុ៎ះទើបជាទីតាំងមានមែន ម្នាលតបស្សី ណ្ហើយចុះ ខ្ញុំនឹងទៅត្រាតែដឹងដោយខ្លួនឯងថា ឧបាលិគហបតី ចុះចូលជាសាវ័ករបស់ព្រះសមណគោតមមែន ឬក៏មិនមែនទេ។</p>
        <p><a class='ref km' id='km78' href='#km78'>៧៨</a>លំដាប់នោះ និគ្គន្ថនាដបុត្ត ជាមួយនឹងនិគ្គន្ថបរិស័ទជាច្រើនរូប ចូលទៅកាន់ផ្ទះរបស់ឧបាលិគហបតី។ អ្នករក្សាទ្វារបានឃើញនិគ្គន្ថនាដបុត្តដើរមកអំពីចម្ងាយ លុះឃើញហើយ ក៏និយាយនឹងនិគ្គន្ថនាដបុត្តដូច្នេះថា ​បពិត្រលោកដ៏ចម្រើន សូមលោកឈប់សិន កុំចូលទៅឡើយ ពីថ្ងៃនេះជាដើមរៀងទៅ ឧបាលិគហបតី ចុះចូលជាសាវ័ករបស់ព្រះសមណគោតមហើយ បានបិទទ្វារចំពោះពួកនិគ្រន្ថប្រុសនិងនិគ្រន្ថស្រីមិនបានបិទទ្វារចំពោះពួកភិក្ខុ ភិក្ខុនី ឧបាសក ឧបាសិកា ជាសាវ័ករបស់ព្រះមានព្រះភាគឡើយ បពិត្រលោកដ៏ចម្រើន បើលោកត្រូវការដោយបិណ្ឌបាត សូមលោកឈប់នៅត្រឹមទីនេះសិនចុះ ពួកជននឹងនាំមកឲ្យលោក ក្នុងទីនេះឯង។ និគ្គន្ថនាដបុត្តនិយាយថាម្នាលអ្នករក្សាទ្វារជាសំឡាញ់ បើដូច្នោះ សូមអ្នកចូលទៅរកឧបាលិគហបតីលុះចូលទៅដល់ហើយ ក៏និយាយនឹងឧបាលិគហបតីយ៉ាងនេះថា និគ្គន្ថនាដបុត្ត ជាមួយនឹងនិគ្គន្ថបរិស័ទជាច្រើនរូប មកឈរនៅខាងក្រៅក្លោងទ្វារ និគ្គន្ថនាដបុត្តនោះបង់ជួបនឹងអ្នក។អ្នករក្សាទ្វារទទួលពាក្យរបស់និគ្គន្ថនាដបុត្តថា អើលោកម្ចាស់ ហើយចូលទៅរកឧបាលិគហបតី លុះចូលទៅដល់ហើយ ក៏និយាយនឹងឧបាលិគហបតី លុះចូលទៅដល់ហើយក៏និយាយនឹងឧបាលិគហបតីដូច្នេះថា បពិត្រអ្នកដ៏ចម្រើន និគ្គន្ថនាដបុត្តជាមួយនឹងនិគ្គន្ថបរិស័ទជាច្រើនរូប មកឈរនៅខាងក្រៅក្លោងទ្វារ និគ្គន្ថនាដបុត្តនោះបង់ដូចនឹងអ្នក។ឧបាលិគហបតីក៏និយាយថា ម្នាលអ្នករក្សាទ្វារជាសំឡាញ់ បើដូច្នោះចូរអ្នកក្រាលអាសនៈ ត្រង់ក្លោងទ្វារជាកណ្ដាលចុះ។ អ្នករក្សាទ្វារទទួលពាក្យឧបាលិគហបតីថា អើអ្នកដ៏ចម្រើន ក៏ក្រាលអាសនៈ ត្រង់ក្លោងទ្វារ ជាកណ្ដាលហើយត្រឡប់ចូលទៅរកឧបាលិគហបតីវិញ លុះចូលទៅដល់ហើយ ក៏និយាយប្រាប់ឧបាលិគហបតីដូច្នេះថា ​បពិត្រអ្នកដ៏ចម្រើន ខ្ញុំបានក្រាលអាសនៈ ត្រង់ក្លោងទ្វារជាកណ្ដាលរួចហើយ សូមអ្នកសម្គាល់នូវកាលដ៏សមគួរនឹងអញ្ជើញទៅឥឡូវនេះចុះ។ ទើបឧបាលិគហបតី ដើរចូលទៅកាន់ក្លោងទ្វារជាកណ្ដាល លុះចូលទៅដល់ហើយ ក៏អង្គុយលើអាសនៈខ្ពស់ប្រសើរឧត្ដម ថ្លៃថ្លា ដោយខ្លួនឯង ហើយប្រាប់អ្នករក្សាទ្វារថា ម្នាលអ្នករក្សាទ្វារជាសំឡាញ់បើដូច្នោះត្រូវអ្នកចូលទៅរកនិគ្គន្ថនាដបុត្ដ លុះចូលទៅដល់ហើយ និយាយនឹងនិគ្គន្ថនាដបុត្តយ៉ាងនេះថា បពិត្រលោកដ៏ចម្រើន ឧបាលិគហបតីបាននិយាយដូច្នេះថា បពិត្រលោកដ៏ចម្រើន បើលោកចង់ចូលទៅក៏ចូលទៅចុះ។ អ្នករក្សាទ្វារក៏ទទួលពាក្យឧបាលិគហបតីថា អើអ្នកដ៏ចម្រើន ហើយក៏ចូលទៅរកនិគ្គន្ថនាដបុត្ដ លុះចូលទៅដល់ហើយ ក៏និយាយនឹងនិគ្គន្ថនាដបុត្ដដូច្នេះថា បពិត្រលោកដ៏ចម្រើន​ ឧបាលិគហបតី បាននិយាយយ៉ាងនេះថា បពិត្រលោកដ៏ចម្រើន បើលោកចង់ចូលទៅក៏ចូលទៅចុះ។ លំដាប់នោះនិគ្គន្ថនាដបុត្ដព្រមទាំងនិគ្គន្ថបរិស័ទច្រើនរូប ក៏ចូលទៅកាន់ក្លោងទ្វារកណ្ដាល។</p>
        <p><a class='ref km' id='km79' href='#km79'>៧៩</a>កាលពីដើម បើឧបាលិគហបតី បានឃើញនិគ្គន្ថនាដបុត្ដមកអំពីចម្ងាយក្នុងកាលណា លុះឃើញហើយក៏ក្រោកទៅទទួលក្នុងកាលនោះ ហើយយកសំពត់បង់កជូតសម្អាតអាសនៈដ៏ខ្ពង់ខ្ពស់ប្រសើរ ឧត្ដម ថ្លៃថ្លា ហើយគ្រាហ៏ឡើងទៅអង្គុយ តែពេលនេះ ឧបាលិគហបតីនោះត្រឡប់ទៅជាឡើងអង្គុយលើអាសនៈដ៏ខ្ពង់ខ្ពស់ប្រសើរឧត្ដម ថ្លៃថ្លា ខ្លួនឯងវិញ ហើយក៏និយាយនឹងនិគ្គន្ថនាដបុត្ដថា នែគហបតីដ៏ចម្រើនអាសនៈមានគ្រប់គ្រន់ បើអ្នកត្រូវការចូរអង្គុយចុះ។ កាលបើឧបាលិគហបតី និយាយយ៉ាងនេះហើយ និគ្គន្ថនាដបុត្ដ ក៏និយាយនឹងឧបាលិគហបតីដូច្នេះវិញថា ម្នាលគហបតី អ្នកឆ្កួតទេឬ ម្នាលគហបតី អ្នកឯងលីលាទេឬ អ្នកនិយាយថា បពិត្រលោកដ៏ចម្រើន ខ្ញុំនឹងទៅលើកវាទៈរបស់ព្រះសមណគោតម លុះទៅហើយ ម្ដេចឡើយក៏ត្រឡប់ជាពាក់ឃ្នាប គឺវាទៈដ៏ធំលើក្បាលមកវិញ ម្នាលគហបតី ដូចជាបុរសនាំអណ្ឌៈដើរទៅក៏ត្រឡប់នាំយកអណ្ឌៈ ដែលគេកាត់ចេញដើរមកវិញ ម្នាលគហបតី ពុំនោះសោតដូចជាបុរសនាំយកភ្នែកជាល្អដើរទៅ ត្រឡប់នាំយកភ្នែកដែលគេឆ្កៀលចេញដើរមកវិញម្នាលគហបតី អ្នកក៏យ៉ាងហ្នឹងដែរ និយាយថា បពិត្រលោកដ៏ចម្រើន ខ្ញុំនឹងទៅលើកវាទៈ របស់ព្រះសមណគោតម លុះទៅដល់ហើយ ម្ដេចឡើយកីត្រឡប់ជាពាក់ឃ្នាបគឺវាទៈដ៏ធំលើក្បាលដើរមកវិញ ម្នាលគហបតី អ្នកត្រូវព្រះសមណគោតមបោកប្រាស់ដោយកលជាគ្រឿងបោកប្រាស់ហើយ។</p>
        <p><a class='ref km' id='km80' href='#km80'>៨០</a>បពិត្រលោកដ៏ចម្រើន កលជាគ្រឿងបោកប្រាស់ស្រួលពេកណាស់ បពិត្រលោកដ៏ចម្រើន កលជាគ្រឿងបោកប្រាស់ល្អពេកណាស់ បពិត្រលោកដ៏ចម្រើន ញាតិសាលោហិតទាំងឡាយ ជាទីស្រឡាញ់របស់ខ្ញុំ គប្បីចាញ់បោកដោយកលជាគ្រឿងបោកនេះ ការចាញ់បោកនោះនឹងប្រព្រឹត្ដទៅ ដើម្បីប្រយោជន៍ ដើម្បីសេចក្ដីសុខអស់កាលជាអង្វែងដល់ញាតិនិងសាលោហិត ដែលជាទីស្រឡាញ់របស់ខ្ញុំ បពិត្រលោកដ៏ចម្រើន ប្រសិនបើពួកក្សត្រទាំងអស់ គប្បីចាញ់បោកដោយកលជាគ្រឿងបោកនេះ ការចាញ់បោកនោះ នឹងប្រព្រឹត្ដទៅដើម្បីជាប្រយោជន៍ ដើម្បីសេចក្ដីសុខអស់កាលជាអង្វែង ដល់ពួកក្សត្រទាំងអស់ បពិត្រលោកដ៏ចម្រើន ប្រសិនបើពួកព្រាហ្មណ៏ទាំងអស់។ បេ ។ ពួកវេស្សៈ ។ បេ ។ ពួកសុទ្ធៈគប្បីចាញ់បោកដោយកលជាគ្រឿងបោកនេះ ការចាញ់បោកនោះ នឹងប្រព្រឹត្ដទៅ ដើម្បីជាប្រយោជន៏ ដើម្បីសេចក្ដីសុខអស់កាលជាអង្វែង ដល់ពួកសុទ្ធៈទាំងអស់ បពិត្រលោកដ៏ចម្រើន ប្រសិនបើលោកព្រមទាំងទេវលោក មារលោក ព្រហ្មលោក ពួកសត្វព្រមទាំងសមណព្រាហ្មណ៏ ព្រមទាំងមនុស្សជាសម្មតិទេព និងមនុស្សដ៏សេស គប្បីចាញ់បោកដោយកលជាគ្រឿងបោកនេះការចាញ់បោកនោះ នឹងប្រព្រឹត្ដទៅ ដើម្បីប្រយោជន៏ ដើម្បីសេចក្ដីសុខអស់កាលជាអង្វែង ដល់លោកព្រមទាំងទេវលោក មារលោក ព្រហ្មលោក ដល់សត្វ ព្រមទាំងសមណព្រាហ្មណ៏ ព្រមទាំងមនុស្សជាសម្មតិទេព និងមនុស្សដ៏សេស បពិត្រលោកដ៏ចម្រើន ណើ្ហយចុះ ខ្ញុំនឹងធ្វើសេចក្ដីឧបមាដល់លោកវិញ្ញូបុរសពួកមួយ ក្នុងលោកនេះគង់ដឹងនូវសេចក្ដីនៃភាសិត ដោយឧបមាខ្លៈមិនខាន។</p>
        <p><a class='ref km' id='km81' href='#km81'>៨១</a>បពិត្រលោកដ៏ចម្រើន រឿងធ្លាប់មានមកហើយថា មានព្រាហ្មណ៏ម្នាក់ចាស់ព្រឹទ្ធា ជាធំដោយអាយុ បាននាងមាណវិកាក្រមុំជាប្រពន្ធ មានផ្ទៃពោះ ជិតដល់កាលនឹងប្រសូត។ បពិត្រលោកដ៏ចម្រើន គ្រានោះ នាងមាណវិកានោះ ក៏និយាយនឹងព្រាហ្មណ៏នោះដូច្នេះថា ម្នាលព្រាហ្មណ៏ អ្នកចូរទៅទិញកូនស្វាឈ្មោល ពីផ្សារយកមកដើម្បីឲ្យកុមាររបស់ខ្ញុំលេង។ បពិត្រលោកដ៏ចម្រើន កាលដែលនាងមាណវិកានិយាយយ៉ាងនេះ ព្រាហ្មណ៏នោះ ក៏និយាយដូច្នេះ នឹងនាងមាណវិកានោះថា ម្នាលនាងដ៏ចម្រើននាងចូរបង្អង់ចាំទំរាំនាងប្រសូតសិន ម្នាលនាងដ៏ចម្រើន បើនាងប្រសូតកុមារ សឹមអញទៅទិញកូនស្វាឈ្មោលពីផ្សារ យកមកឲ្យនាង ដើម្បីឲ្យកុមាររបស់នាងលេងម្នាលនាងដ៏ចម្រើន តែប្រសិនបើនាងប្រសូតកុមារី អញនឹងទៅទិញកូនស្វាញីពីផ្សារយកមកឲ្យនាង ដើម្បីឲ្យកុមារីរបស់នាងលេង។ បពិត្រលោកដ៏ចម្រើន នាងមាណវិកានោះនិយាយនឹងព្រាហ្មណ៏នោះដូច្នេះ ជាគម្រប់ពីដងទៀតថា ម្នាលព្រាហ្មណ៏អ្នកចូរទៅទិញកូនស្វាឈ្មោលពីផ្សារ យកមកដើម្បីឲ្យកុមាររបស់ខ្ញុំលេង។ បពិត្រលោកដ៏ចម្រើន ព្រាហ្មណ៏នោះនិយាយនឹងនាងមាណវិកានោះដូច្នេះ ជាគម្រប់ពីរដងទៀតថាម្នាលនាងដ៏ចម្រើន ចូរនាងបង្អង់ចាំទម្រាំនាងប្រសូតសិន ម្នាលនាងដ៏ចម្រើន បើនាងប្រសូតកុមារ សឹមអញទៅទិញកូនស្វាឈ្មោល ពីផ្សារយកមកឲ្យនាងដើម្បីឲ្យកុមារលេង ម្នាលនាងដ៏ចម្រើន តែប្រសិនបើនាងប្រសូតកុមារី អញនឹងទៅទិញកូនស្វាញី ពីផ្សារ យកមកឲ្យនាង ដើម្បីឲ្យកុមារីរបស់នាងលេង។ បពិត្រលោកដ៏ចម្រើននាងមាណវិកានោះ និយាយនឹងព្រាហ្មណ៏នោះដូច្នេះ ជាគម្រប់បីដងទៀតថា ម្នាលព្រាហ្មណ៏ អ្នកចូរទៅទិញកូនស្វាឈ្មោល ពីផ្សារ យកមក ដើម្បីឲ្យកុមាររបស់ខ្ញុំលេង។ បពិត្រលោកដ៏ចម្រើន គ្រានោះ ព្រាហ្មណ៏នោះមានតម្រេក មានចិត្ដប្រតិព័ទ្ធចំពោះនាងមាណវិកានោះ ក៏ទៅទិញកូនស្វាឈ្មោលពីផ្សារយកមក ហើយនិយាយដូច្នេះនឹងនាងមាណវិកានោះថា ម្នាលនាងដ៏ចម្រើន កូនស្វាឈ្មោលនេះ អញបានទៅទិញមកពីផ្សារយកមកឲ្យនាងហើយ ដើម្បីឲ្យកុមាររបស់នាងលេង។ បពិត្រលោកដ៏ចម្រើន កាលដែលព្រាហ្មណ៏និយាយយ៉ាងនេះហើយ នាងមាណវិកានោះក៏និយាយដូច្នេះនឹងព្រាហ្មណ៏នោះថា ម្នាលព្រាហ្មណ៏ ចូរអ្នកនាំយកកូនស្វាឈ្មោលនេះ ដើរចូលទៅរកជេតបុត្រឈ្មោះវត្ដបាណី លុះចូលទៅដល់ហើយ ចូរនិយាយនឹងវត្ដបាណីជេកបុត្រយ៉ាងនេះថា ម្នាលរត្ដបាណីជាទីស្រឡាញ់ខ្ញុំចង់ឲ្យអ្នកយករង្គជាគ្រឿងលាបមានពណ៌លឿង មកជ្រលក់កូនស្វាឈ្មោលនេះ បោកគក់ឲ្យសព្វធ្វើឲ្យមានសម្បុរស្អាតទាំងពីរខាង។ បពិត្រលោកដ៏ចម្រើន គ្រានោះព្រាហ្មណ៍នោះ មានតម្រេកមានចិត្ដប្រតិព័ទ្ធ ចំពោះនាងមាណវិកានោះក៏យកកូនស្វាឈ្មោល ចូលទៅរករត្ដបាណីជេតបុត្រ លុះចូលទៅដល់ហើយ ក៏និយាយដូច្នេះនឹងរត្ដបាណីជេតបុត្រ ម្នាលរត្ដបាណីជាសំឡាញ់ ខ្ញុំចង់ឲ្យអ្នកយករង្គជាគ្រឿងលាបមានពណ៌លឿង មកជ្រលក់កូនស្វាឈ្មោលនេះឲ្យសព្វ ធ្វើឲ្យមានសម្បុរស្អាតទាំងពីរខាង។ បពិត្រលោកដ៏ចម្រើន កាលដែលព្រាហ្មណ៏និយាយយ៉ាងនេះហើយ រត្ដបាណីជេតបុត្រ ក៏និយាយដូច្នេះនឹងព្រាហ្មណ៏នោះថា នែអ្នកដ៏ចម្រើនកូនស្វាឈ្មោលរបស់អ្នកនេះ គួរដល់គ្រឿងជ្រលក់ តែមិនគួរដល់ការបោកគក់ មិនគួរដល់ការដុសខាត់ឡើយ។ បពិត្រលោកដ៏ចម្រើន វាទៈរបស់ពួកនិគ្រន្ថពាល គួរដល់គ្រឿងជ្រលក់ របស់ពួកបណ្ឌិត ទាំងមិនគួរដល់សេចក្ដីព្យាយាម មិនគួរដល់ការដុសខាត់ចិត្ដឡើយ យ៉ាងនោះឯង។ បពិត្រលោកដ៏ចម្រើន គ្រានោះ ព្រាហ្មណ៏នោះ ក៏បានយកសំពត់ថ្មីមួយគូ ចូលទៅរករត្ដបាណីជេតបុត្រ ក្នុងសម័យជាខាងក្រោយ លុះចូលទៅដល់ហើយ ក៏និយាយដូច្នេះនឹងរត្ដបាណីជេតបុត្រថា ម្នាលរត្ដបាណីជាសំឡាញ់ ខ្ញុំចង់ឲ្យអ្នកយករង្គ ជាគ្រឿងលាបមានពណ៌លឿង មកជ្រលក់សំពត់ថ្មី១គូនេះ បោកគក់ឲ្យសព្វ ធ្វើឲ្យមានសម្បុរម៉ដ្ឋទាំងពីរខាង។ បពិត្រលោកដ៏ចម្រើន កាលដែលព្រាហ្មណ៍និយាយយ៉ាងនេះហើយ រត្ដបាណីជេតបុត្រ ក៏និយាយដូច្នេះនឹងព្រាហ្មណ៍នោះថានែអ្នកដ៏ចម្រើន សំពាត់ថ្មី១គូ របស់អ្នកនេះ គួរដល់គ្រឿងជ្រលក់ផង គួរដល់ការបោកគក់ផង គួរដល់ការដុសខាត់ផង។ បពិត្រលោកដ៏ចម្រើន វាទៈរបស់ព្រះមានព្រះភាគ ជាអរហន្ដសម្មាសម្ពុទ្ធអង្គនោះ គួរដល់គ្រឿងជ្រលក់​របស់ពួកបណ្ឌិត គួរដល់សេចក្ដីព្យាយាមផង គួរដល់ការដុសខាត់ផងរបស់បណ្ឌិត តែមិនគួរដល់ពួកជនពាលទេ យ៉ាងនេះឯង។ និគ្គន្ថនាដបុត្ដនិយាយថា ម្នាលគហបតី បរិស័ទព្រមទាំងស្ដេចតែងស្គាល់អ្នកយ៉ាងនេះថា ឧបាលិគហបតី ជាសាវ័ក របស់និគ្គន្ថនាដបុត្ដ ម្នាលគហបតីឥឡូវ យើងនឹងចាំបានថា អ្នកជាសាវ័ក របស់បុគ្គលណា។</p>
        <p><a class='ref km' id='km82' href='#km82'>៨២</a>កាលដែលនិគ្គន្ថនាដបុត្ដ ពោលយ៉ាងនេះហើយ ឧបាលិគហបតី ក៏ក្រោកអំពីអាសនៈ ធ្វើសំពត់បង់កឆៀងស្មាម្ខាង ប្រណមអញ្ជលីឆ្ពោះទៅរកព្រះមានព្រះភាគហើយនិយាយដូច្នេះនឹងនិគ្គន្ថនាដបុត្ដថាបពិត្រលោកដ៏ចម្រើន បើដូច្នោះ លោកចូរស្ដាប់ខ្ញុំជាសាវ័ករបស់ព្រះមានព្រះភាគណា ដែលមានប្រាជ្ញាខ្ជាប់ខ្ជួន មានមោហៈទៅបា្រសហើយ មានបង្គោលបាក់បែកហើយ បានឈ្នះមារហើយ ឥតមានសេចក្ដីទុក្ខមានព្រះទ័យរស្មីល្អ មានសីលដ៏ចម្រើន មានប្រាជ្ញាល្អ បានឆ្លងនូវវិសធម៌ ប្រាសចាកមន្ទិល ខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគ អង្គណា ព្រះអង្គឥតមានសេចក្ដីសង្ស័យ មានព្រះទ័យស្រស់ស្រាយ មានអាមិសៈក្នុងលោកខ្ជាក់ចោលហើយ មានព្រះទ័យរីករាយ មានសមណធម៌ធ្វើស្រេចហើយ ជាមនុស្សមានសរីរៈតាំងនៅក្នុងទីបំផុត ជានរៈ រកបុគ្គលប្រៀបគ្មាន បា្រសចាកធូលីគឺកិលេស ខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគអង្គណា ឥតមានសេចក្ដីសង្ស័យ ជាអ្នកឈ្លាសវៃ ព្រះអង្គជាអ្នកដឹកនាំសត្វ ជាសារថីដ៏ប្រសើរ ជាបុគ្គលប្រសើររកអ្នកណាស្មើគ្មានមានធម៌ដ៏រុងរឿង ឥតមានកង្ខា ជាអ្នកធ្វើពន្លឺ ផ្ដាច់បង់នូវមានៈហើយ មានព្យាយាម ខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគអង្គណា ព្រះអង្គប្រសើរ មានគុណប្រមាណមិនបាន ប្រកបដោយគុណដ៏ជ្រាលជ្រៅ ដល់នូវសេចក្ដីដឹង ធ្វើនូវសេចក្ដីក្សេម ប្រកបដោយប្រាជ្ញា ទ្រង់សង្រួមដោយប្រពៃ ទ្រង់កន្លងបង់នូវកិលេសជាគ្រឿងជាប់នៅ ទ្រង់រួចចាកគ្រឿងសៅហ្មងខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគអង្គណា ព្រះអង្គប្រសើរ ទ្រង់មានសេនាសនៈស្ងាត់ មានសំយោជនៈអស់ហើយ មានព្រះទ័យរួចស្រឡះចាកកិលេស មានប្រាជ្ញាជាគ្រឿងប្រឹក្សា ទ្រង់ប្រកបដោយសេចក្ដីដឹង មានទង់គឺមានៈដាក់ចុះហើយ ប្រាសចាករាគៈហើយ ទ្រង់ទូន្មានឥន្ទ្រិយហើយ មិនមានធម៌ជាគ្រឿងធ្វើសត្វឲ្យយឺតយូរ ខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគអង្គណា ព្រះអង្គជាឥសីទី៧ មិនកុហក មានត្រៃវិជ្ជា ជាសត្វដ៏ប្រសើរ ទ្រង់លាងកិលេសអស់ហើយ ឈ្លាសវៃក្នុងបទគាថា ទ្រង់រម្ងាប់សេចក្ដីក្រវល់ក្រវាយហើយទ្រង់មានសេចក្ដីដឹងដ៏វិសេស ទ្រង់ប្រទានធម៌មុនជនទាំងពួង ជាអ្នកអង់អាច ខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគអង្គណា ព្រះអង្គជាព្រះអរិយៈមានព្រះទ័យចម្រើនហើយ ដល់នូវគុណដែលគួរដល់ ទ្រង់សម្ដែងនូវសេចក្ដីជាក់ច្បាស់ទ្រង់មានព្រះស្មារតី ទ្រង់មានប្រាជា្ញជាគ្រឿងឃើញច្បាស់ មានព្រះទ័យមិនញាប់ញ័រ​ទ្រង់ដល់នូវការស្ទាត់ ខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគអង្គណា ព្រះអង្គជាអ្នកប្រព្រឹត្ដដោយប្រពៃ ជាអ្នកមានឈាន មានព្រះសន្ដានមិនប្រព្រឹត្ដទៅតាមកិលេស មានព្រះទ័យស្អាត មិនជាប់បំពាក់ ឥតមានសេចក្ដីខ្លាច មានកាយនិងចិត្ដស្ងាត់ហើយ ដល់នូវភាវៈជបុគ្គលប្រសើរ ជាអ្នកឆ្លងចាកលោក ជាអ្នកចម្លងសត្វខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគអង្គណា ព្រះអង្គមានព្រះទ័យស្ងប់រម្ងាប់ហើយ មានប្រាជ្ញាដូចជាផែនដី មានប្រាជ្ញាច្រើន ប្រាសចាកលោកៈហើយ ព្រះអង្គមានដំណើរដូចព្រះសម្ពុទ្ធអំពីបុរាណ ទ្រង់មានដំណើរល្អ ឥតមានបុគ្គលប្រៀប ឥតមានអ្នកណាស្មើ ជាអ្នកក្លៀវក្លា មានប្រាជ្ញាល្អិត ខ្ញុំជាសាវ័ក របស់ព្រះមានព្រះភាគអង្គនោះ ព្រះមានព្រះភាគ ​អង្គណា ទ្រង់ផ្ដាច់តណ្ហាហើយ ទ្រង់ត្រាស់ដឹងនូវសច្ចធម៌ហើយ ទ្រង់ប្រាសចាកផ្សែងហើយ មិនប្រឡាក់ដោយតណ្ហានិងទិដ្ឋិ គួរទទួលគ្រឿងបូជា ព្រះអង្គជាយក្ខ ជាបុគ្គលដ៏ឧត្ដម ឥតមានអ្នកណាថ្លឹងបាន ព្រះអង្គជាតិដល់នូវយសដ៏ប្រសើរ ខ្ញុំជាសាវ័ក របស់ព្រះមានព្រះភាគអង្គនោះ។</p>
        <p><a class='ref km' id='km83' href='#km83'>៨៣</a>និគ្គន្ថនាដបុត្ដ ពោលថា ម្នាលគហបតី ចុះគុណរបស់សមណគោតមទាំងអម្បាលនេះ អ្នកប្រមូលមកអំពីកាលណា។ ឧបាលិគហបតីថា បពិត្រលោកដ៏ចម្រើន គ៎នរផ្កាធំនៃផ្កាផ្សេងៗ មាលាការក្ដី កូនសិស្សរបស់មាលាការក្ដី ដែលជាអ្នកប៉ិនប្រសប់ ក្រងផ្កានោះឲ្យជាកម្រងដ៏វិចិត្រ មានឧបមាយ៉ាងណា បពិត្រលោកដ៏ចម្រើន ព្រះមានព្រះភាគអង្គនោះ មានគុណច្រើន មានគុណជាច្រើនរយ មានឧបមេយ្យយ៉ាងនោះ បពិត្រលោកដ៏ចម្រើន អ្នកណា នឹងអាចមិនធ្វើនូវសេចក្ដីសរសើរដល់ព្រះអង្គ ដែលមានគុណគួរសរសើរបាន។ គ្រានោះ​​ឯង និគ្គន្ថនាដបុត្ដអត់ទ្រាំនឹងសក្ដារៈ របស់ព្រះមានព្រះភាគមិនបានក៏ក្អួតឈាមក្ដៅ​​ៗ ចេញពីមាត់ក្នុងទីនោះឯង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>