<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn7.18' lang='km'>
        <header>
            <ul>
            </ul>
            <h1>កដ្ឋហារ​សូត្រ ទី ៨</h1>
        </header>
        <p><a class='ref km' id='km១៨៨' href='#km១៨៨'>១៨៨</a>សម័យ​មួយ ព្រះ​មាន​ព្រះ​ភាគ ទ្រង់​គង់​នៅ ក្នុង​ដង​ព្រៃ​មួយ ក្នុង​ដែន​កោសល។ សម័យ​នោះ​ឯង មាន​ពួក​មាណព​ជា​ច្រើន ជា​អ្នក​នាំ​ឧស ជា​អន្តេវាសិក របស់​ព្រាហ្មណ៍​ភារទ្វាជ​គោត្ត​ម្នាក់ នាំ​គ្នា​ចូល​ទៅ​កាន់​ដង​ព្រៃ​នោះ លុះ​ចូល​ទៅ​ដល់​ហើយ ក៏​បាន​ឃើញ​ព្រះ​មាន​ព្រះ​ភាគ ទ្រង់​គង់​ក្នុង​ដង​ព្រៃ​នោះ ផ្គត់​ព្រះ​ភ្នែន តាំង​ព្រះ​កាយ​ត្រង់ តំកល់​ព្រះ​ស្មារតី ឆ្ពោះ​ត្រង់​ទៅ​រក​កម្មដ្ឋាន លុះ​ឃើញ​ហើយ ក៏​ចូល​ទៅ​រក​ភារទ្វាជ​គោត្ត​ព្រាហ្មណ៍ លុះ​ចូល​ទៅ​ដល់​ហើយ ក៏​បាន​ពោល​នូវ​ពាក្យ​នេះ នឹង​ភារទ្វាជ​គោត្ត​ព្រាហ្មណ៍​ថា សូម​ជម្រាប​លោក សូម​លោក​ដ៏​ចម្រើន គប្បី​ជ្រាប ​ដ្បិត​ព្រះ​សមណ​គោតម គង់​ក្នុង​ដង​ព្រៃ​ឯណោះ ផ្គត់​ព្រះ​ភ្នែន តាំង​ព្រះ​កាយ​ត្រង់ តម្កល់​ព្រះ​ស្មារតី ឆ្ពោះ​ត្រង់​ទៅ​រក​កម្មដ្ឋាន។</p>
        <p><a class='ref km' id='km១៨៩' href='#km១៨៩'>១៨៩</a>គ្រានោះ ភារទ្វាជ​គោត្ត​ព្រាហ្មណ៍ ចូល​ទៅ​កាន់​ដង​ព្រៃ​នោះ ជាមួយ​នឹង​មាណព​ទាំង​អម្បាល​នោះ លុះ​ចូល​ទៅ​ដល់​ហើយ បាន​ឃើញ​ព្រះ​មាន​ព្រះ​ភាគ ទ្រង់​គង់​ក្នុង​ដង​ព្រៃ​នោះ ផ្គត់​ព្រះ​ភ្នែន តាំង​ព្រះ​កាយ​ត្រង់ តម្កល់​ព្រះ​ស្មារតី ឆ្ពោះ​ត្រង់​ទៅ​រក​កម្មដ្ឋាន លុះ​ឃើញ​ហើយ ក៏​ចូល​ទៅ​រក​ព្រះ​មាន​ព្រះ​ភាគ លុះ​ចូល​ទៅ​ដល់​ហើយ បាន​ពោល​នឹង​ព្រះ​មាន​ព្រះ​ភាគ ដោយ​គាថា ថា</p>
        <p>បពិត្រ​ភិក្ខុ អ្នក​ចូល​មក​រក​ព្រៃ​ស្ងាត់ ឥត​មាន​មនុស្ស ជា​ព្រៃ​ដ៏​ជ្រៅ​គួរ​ឲ្យ​ខ្លាច​ច្រើន លោក​មាន​កាយ​ដ៏​ល្អ ប្រកប​ដោយ​ប្រយោជន៍ មិន​បាន​ញាប់ញ័រ ទើប​ចម្រើន​ឈាន​ដ៏​ល្អ​ក្រៃ​ពេក​បាន ក្នុង​ព្រៃ​ណា​គ្មាន​ចម្រៀង ឬ​ក្នុង​ព្រៃ​ណា​គ្មាន​ល្បែង​ប្រគំ ព្រះ​មុនី​ក៏​អាស្រ័យ​នៅ ក្នុង​ព្រៃ​នោះ​តែ​ម្នាក់ឯង ព្រះ​មុនី​មាន​ចិត្ត​ត្រេកអរ នៅ​ក្នុង​ព្រៃ​ម្នាក់ឯង ដោយ​ហេតុ​ណា ហេតុនេះ ជា​ការ​អស្ចារ្យ​ប្រាកដ​ដល់​ខ្ញុំ ខ្ញុំ​កំពុង​ប្រាថ្នា​នូវ​ត្រី​ទិព្វ គឺ​ព្រហ្មលោក​ដ៏​ប្រសើរ សំគាល់​លោក​ថា ​ជា​អ្នក​ទៅ​កើត​ជាមួយ​នឹង​មហា​-ព្រហ្ម​ជា​ធំ​ក្នុង​លោក​ដែរ ព្រោះ​ហេតុ​អ្វី លោក​ដ៏​ចម្រើន​អាស្រ័យ​នៅ ក្នុង​ព្រៃ​ដែល​ឥត​មនុស្ស លោក​ធ្វើ​នូវ​តបៈ​ក្នុង​ទី​នេះ ដើម្បី​ដល់​នូវ​ព្រហ្មលោក​ឬ។</p>
        <p><a class='ref km' id='km១៩០' href='#km១៩០'>១៩០</a>ព្រះអង្គ​ត្រាស់​ថា ធម្មជាតិ​ណា​មួយ គឺ​សេចក្ដី​ប្រាថ្នា​ក្ដី សេចក្ដី​ត្រេកអរ​ក្ដី មាន​ប្រការ​ផ្សេងៗ អាស្រ័យ​នៅ​ក្នុង​ធាតុ​ទាំងឡាយ គឺ​អារម្មណ៍​មាន​សភាព មិន​តែ​មួយ​សព្វៗ កាល មាន​ការ​មិន​ដឹង​ជា​មូល ប្រភព​ជា​គ្រឿង​ញ៉ាំង​ជន​ឲ្យ​ជាប់​ចំពាក់ ធម្មជាតិ​ទាំងអស់​នោះ តថាគត​បាន​ធ្វើឲ្យ​វិនាស ព្រមទាំង​ឫសគល់​អស់​ហើយ តថាគត​នោះ​មិន​ប្រាថ្នា មិន​អាស្រ័យ​នូវ​តណ្ហា មិន​ចូល​ទៅ​រក​តណ្ហា (និង​អវិជ្ជា​ឡើយ) មាន​សេចក្ដី​ឃើញ​ដ៏​បរិសុទ្ធ ក្នុង​ធម៌​ទាំងពួង ហើយ​ដល់​នូវ​សម្ពោធិញ្ញាណ​ដ៏​ប្រសើរ​ក្រៃលែង តថាគត គួរ​ដល់​ព្រហ្មលោក ជា​អ្នក​ក្លៀវក្លា តែង​ដុត​បំផ្លាញ​នូវ​កិលេស (ដោយ​ឈាន​ទាំង​ពីរ)។</p>
        <p><a class='ref km' id='km១៩១' href='#km១៩១'>១៩១</a>កាល​ព្រះ​មាន​ព្រះ​ភាគ ទ្រង់​ត្រាស់​យ៉ាង​នេះ​ហើយ ភារទ្វាជ-​គោត្ត​ព្រាហ្មណ៍ បាន​ក្រាប​បង្គំ​ទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់ បពិត្រ​ព្រះ​គោតម​ដ៏​ចម្រើន ច្បាស់​ពេក​ណាស់។បេ។ សូម​ព្រះ​គោតម​ដ៏​ចម្រើន ជ្រាប​នូវ​ខ្ញុំ​ព្រះ​អង្គ​ថា​ជា​ឧបាសក ដល់​ នូវ​ព្រះ​រតនត្រ័យ​ជា​ទីពឹង​ស្មើ​ដោយ​ជីវិត តាំងពី​ថ្ងៃនេះ​ជាដើម​រៀងទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>