<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn28' lang='km'>
        <header>
            <ul>
            </ul>
            <h1>សម្បសាទនីយសូត្រ ទី ៥</h1>
        </header>
        <p><a class='ref km' id='km៧៣' href='#km៧៣'>៧៣</a>ខ្ញុំបានស្តាប់មកហើយយ៉ាងនេះ ។ សម័យមួយ ព្រះមាន ព្រះភាគ គង់នៅក្នុងព្រៃស្វាយ របស់បាវារិកសេដ្ឋី ទៀបក្រុងនាឡន្ទា ។ លំដាប់នោះឯង ព្រះសារីបុត្រ​មានអាយុ ចូលទៅគាល់ព្រះមានជោគ លុះ ចូលទៅដល់ហើយ ថ្វាយបង្គំព្រះមានព្រះភាគ ហើយអង្គុយក្នុងទីដ៏សមគួរ ។ លុះព្រះសារីបុត្រមានអាយុ អង្គុយក្នុងទីដ៏សមគួរស្រេចហើយ ទើបក្រាបបង្គំ ទូលចំពោះព្រះមានព្រះភាគយ៉ាងនេះថា បពិត្រព្រះអង្គដ៏ចម្រើន ខ្ញុំព្រះ អង្គជ្រះថ្លា ចំពោះព្រះមានព្រះភាគយ៉ាងនេះថា សមណៈ ឬព្រាហ្មណ៍ ឯទៀត ដែលមានញាណដ៏លើសលប់ជាងព្រះមានព្រះភាគ ក្នុងការត្រាស់ ដឹងក្នុងកាលកន្លងទៅហើយ ក៏មិនមាន ក្នុងកាលខាងមុខ ក៏មិនមាន ក្នុង កាលឥឡូវនេះ ក៏មិនមាន ។ ព្រះមានព្រះភាគត្រាស់ថា ម្នាលសារីបុត្រ អាសភិវាចា (វាចាដ៏អង់អាច) ដែលអ្នកបានពោលមកនេះ ហួសពេកណាស់ អ្នកបានកាន់យកនូវសេចក្តីដាច់ស្រេចហើយ បានទាំងបន្លឺសីហនាទថា បពិត្រព្រះអង្គដ៏ចម្រើន ខ្ញុំព្រះអង្គជ្រះថ្លា ចំពោះព្រះមានព្រះភាគ យ៉ាង នេះថា សមណៈ ឬព្រាហ្មណ៍ឯទៀត ដែលមានញាណដ៏លើសលប់ជាង ព្រះមានព្រះភាគ ក្នុងការត្រាស់ដឹង ក្នុងកាលកន្លងទៅហើយ ក៏មិនមាន ក្នុងកាលខាងមុខ ក៏មិនមាន ទាំងក្នុងកាលឥឡូវនេះ ក៏មិនមាន ។</p>
        <p><a class='ref km' id='km៧៤' href='#km៧៤'>៧៤</a>ព្រះមានព្រះភាគត្រាស់ថា ម្នាលសារីបុត្រ ព្រះអរហន្ត- សម្មាសម្ពុទ្ធទាំងឡាយ ដែលកន្លងទៅហើយ អ្នកបានកំណត់នូវព្រះ ហឫទ័យ របស់ព្រះអរហន្តសម្មាសម្ពុទ្ធ មានព្រះភាគទាំងអស់នោះ ដោយ ចិត្ត (របស់ខ្លួន) ថា ព្រះមានព្រះភាគទាំងនោះ មានសីលយ៉ាងនេះក្តី ព្រះមានព្រះភាគទាំងនោះ មានធម៌យ៉ាងនេះក្តី ព្រះមានព្រះភាគទាំងនោះ មានបញ្ញាយ៉ាងនេះក្តី ព្រះមានព្រះភាគទាំងនោះ មានវិហារធម៌យ៉ាងនេះក្តី ព្រះមានព្រះភាគទាំងនោះ មានវិមុត្តិយ៉ាងនេះក្តី ដូច្នេះ ៗ ដែរឬ ។ ព្រះសារីបុត្រក្រាបបង្គំទូលថា ដំណើរនុ៎ះ មិនមែនដូច្នេះទេ ព្រះអង្គ ។ ព្រះមានព្រះភាគត្រាស់ថា ម្នាលសារីបុត្រ ព្រះអរហន្តសម្មាសម្ពុទ្ធទាំង ឡាយ ដែលនឹងមានក្នុងខាងមុខ អ្នកបានកំណត់នូវព្រះហឫទ័យរបស់ ព្រះអរហន្តសម្មាសម្ពុទ្ធមានព្រះភាគទាំងអស់នោះ ដោយចិត្ត (របស់ខ្លួន) ថា ព្រះមានព្រះភាគទាំងនោះ នឹងមានសីលយ៉ាងនេះក្តី នឹងមានធម៌ យ៉ាងនេះ ក្តី ដែរឬ ។ នឹងមានបញ្ញាយ៉ាងនេះ ។ នឹងមានវិហារធម៌យ៉ាងនេះ ។ ព្រះមានព្រះភាគ​ទាំងនោះ នឹងមានវិមុត្តិយ៉ាងនេះ ដូច្នេះ ៗ ដែរឬ ។ ព្រះសារីបុត្រ ក្រាបបង្គំទូលថា ដំណើរនុ៎ះ មិនមែនដូច្នោះទេ ព្រះអង្គ ។ ព្រះមានព្រះភាគត្រាស់ថា ម្នាលសារីបុត្រ តថាគតដែលជាព្រះអរហន្ត-សម្មាសម្ពុទ្ធ ក្នុងកាលឥឡូវនេះ អ្នកបានកំណត់នូវចិត្ត របស់តថាគត ដោយ ចិត្ត (របស់ខ្លួន) ថា ព្រះមានព្រះភាគ មានសីលយ៉ាងនេះក្តី មានធម៌យ៉ាង នេះក្តី ។ មានបញ្ញាយ៉ាងនេះ ។ មានវិហារធម៌យ៉ាងនេះ ។ ព្រះមានព្រះភាគ មានវិមុត្តិយ៉ាងនេះ ដូច្នេះ ៗ ដែរឬ ។ ព្រះសារីបុត្រក្រាបបង្គំទូលថា ដំណើរ នុ៎ះ មិនមែនដូច្នោះទេ ព្រះអង្គ ។ ព្រះមានព្រះភាគត្រាស់ថា ម្នាលសារីបុត្រ អ្នកមិនមានចេតោបរិយញ្ញាណ គឺប្រាជ្ញាជាគ្រឿងកំណត់ដឹងនូវចិត្ត ក្នុង ព្រះអរហន្តសម្មាសម្ពុទ្ធទាំងឡាយនេះ ដែលជាអតីត អនាគត បច្ចុប្បន្នទេ កាលបើមិនមានញាណ ដូច្នេះ ហេតុអ្វីបានជាអ្នកនិយាយយ៉ាងនេះ ម្នាល សារីបុត្រ អ្នកបាននិយាយអាសភិវាចា ដែលអ្នកបានពោលមកនេះ ហួស ពេកណាស់ អ្នកបានកាន់យកនូវសេចក្តីដាច់ស្រេច ហើយបានទាំងបន្លឺនូវ សីហនាទថា បពិត្រព្រះអង្គដ៏ចម្រើន ខ្ញុំព្រះអង្គជ្រះថ្លាក្នុងព្រះមានព្រះភាគ យ៉ាងនេះថា សមណៈ ឬព្រាហ្មណ៍ឯទៀត ដែលមានញាណដ៏លើសលប់ ជាងព្រះមានព្រះភាគ ក្នុងការត្រាស់ដឹង ក្នុងកាលកន្លងទៅហើយ ក៏មិន មាន ក្នុងកាលខាងមុខ ក៏មិនមាន ក្នុងកាលឥឡូវនេះ ក៏មិនមាន ។ ព្រះសារី-បុត្រ ក្រាបបង្គំទូលថា បពិត្រព្រះអង្គដ៏ចម្រើន ខ្ញុំព្រះអង្គមិនមានចេតោ-បរិយញ្ញាណនេះ ក្នុងព្រះអរហន្តសម្មាសម្ពុទ្ធទាំងឡាយ ដែលជាអតីត អនាគត បច្ចុប្បន្នទេ ប៉ន្តែខ្ញុំព្រះអង្គបានដឹងតាម​ទំនងធម៌ បពិត្រព្រះអង្គ ដ៏ចម្រើន នគរចុងដែនរបស់ព្រះរាជា មានជើងបន្ទាយមាំ មានសសរ ក្លោង ទ្វារកំពែងមាំ មានច្រកទ្វារតែមួយ អ្នករក្សាទ្វារនៃនគរនោះ ជាបណ្ឌិត ឈ្លាសវៃ មានប្រាជ្ញា ហាមប្រាមនូវពួកមនុស្ស ដែលខ្លួនមិនធ្លាប់ស្គាល់ (មិន ឲ្យចូលទៅ) បើកឲ្យតែពួកមនុស្ស ដែលខ្លួនធ្លាប់ស្គាល់ឲ្យចូលទៅ អ្នករក្សា ទ្វារនោះ កាលដើរ ត្រួតត្រាមើលផ្លូវកំពែង ខ្វាត់ខ្វែង ដោយជុំវិញនៃនគរ នោះ ក៏មិនបានឃើញនូវទីតនៃកំពែង ឬចន្លោះនៃកំពែងឡើយ ដោយ ហោចទៅ សូម្បីគ្រាន់តែឆ្មាចេញរួច (ក៏ពុំមាន) អ្នករក្សាទ្វារនោះ គំនិតយ៉ាង នេះថា ពួកសត្វដែលធំៗ ណាមួយចូលមកកាន់នគរនេះក្តី ចេញទៅវិញក្តី សត្វទាំងអស់នោះ រមែងចូលមក ឬចេញទៅតាមទ្វារនេះប៉ុណ្ណោះ សេចក្តី នេះ យ៉ាងណាមិញ បពិត្រព្រះអង្គដ៏ចម្រើន ខ្ញុំព្រះអង្គបានដឹងតាមទំនង ធម៌ យ៉ាងនោះដែរថា ព្រះអរហន្តសម្មាសម្ពុទ្ធទាំងឡាយ ដែលកន្លងទៅ ហើយ ព្រះអរហន្តសម្មាសម្ពុទ្ធមានព្រះភាគទាំងនោះ ទ្រង់លះនូវនីវរណៈ ទាំង ៥ ប្រការ ជាឧបក្កិលេស​របស់ចិត្ត ជាគ្រឿងធ្វើបញ្ញាឲ្យទុព្វលភាព មាន ព្រះហឫទ័យតាំងខ្ជាប់ល្អ ក្នុងសតិប្បដ្ឋានទាំង ៤ បានចម្រើននូវសម្ពោជ្ឈង្គ ទាំង ៧ តាមគួរដល់សេចក្តីពិត ក៏បាន ត្រាស់ដឹងនូវព្រះអនុត្តរសម្មា-សម្ពោធិញ្ញាណ បពិត្រព្រះអង្គដ៏ចម្រើន ទោះបីព្រះអរហន្តសម្មាសម្ពុទ្ធ ទាំងឡាយ ដែលនឹងមានក្នុងអនាគតកាល ព្រះអរហន្តសម្មាសម្ពុទ្ធមាន ព្រះភាគព្រះមានទាំងអស់នោះ ទ្រង់លះនូវនីវរណៈទាំង ៥ ប្រការ ជា ឧបក្កិលេស របស់ចិត្តជាគ្រឿង ធ្វើបញ្ញាឲ្យទុព្វលភាព មានព្រះហឫទ័យ តាំងខ្ជាប់ល្អ ក្នុងសតិប្បដ្ឋានទាំង ៤ បានចម្រើននូវសម្ពោជ្ឈង្គទាំង ៧ តាមគួរដល់សេចក្តីពិត នឹងបានត្រាស់ដឹង នូវព្រះអនុត្តរសម្មាសម្ពោធិ-ញ្ញាណ បពិត្រព្រះអង្គដ៏ចម្រើន ទោះបីព្រះមានព្រះភាគជាព្រះអរហន្ត-សម្មាសម្ពុទ្ធ ក្នុងកាលឥឡូវនេះ ទ្រង់លះនូវនីវរណៈទាំង ៥ ប្រការ ជា ឧបក្កិលេសរបស់ចិត្ត ជាគ្រឿងធ្វើបញ្ញាឲ្យទុព្វលភាព មានព្រះហឫទ័យ តាំងខ្ជាប់ល្អ ក្នុងសតិប្បដ្ឋានទាំង ៤ បានចម្រើននូវសម្ពោជ្ឈង្គទាំង ៧ តាម គួរដល់ សេចក្តីពិត បានត្រាស់ដឹងនូវអនុត្តរសម្មាសម្ពោធិញ្ញាណដែរ ។ បពិត្រព្រះអង្គដ៏ចម្រើន ខ្ញុំព្រះអង្គបាន ចូលមកគាល់ព្រះមានព្រះភាគ ក្នុងទីនេះ ដើម្បីស្តាប់ ។ បពិត្រព្រះអង្គដ៏ចម្រើន សូមព្រះមានព្រះភាគ ទ្រង់សម្តែងធម៌ដ៏ប្រសើរថ្លៃថ្លា ព្រមទាំងគ្រឿង ប្រៀបធៀប ទាំងចំណែកខ្មៅ ទាំងចំណែកស ដល់ខ្ញុំព្រះអង្គ ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់សម្តែងធម៌ដ៏ប្រសើរថ្លៃថ្លា ព្រមទាំងគ្រឿងប្រៀបធៀប ទាំងចំណែកខ្មៅ ទាំងចំណែកស ដោយប្រការយ៉ាងណាៗ ខ្ញុំព្រះអង្គបានដឹងក្នុងធម៌នោះ បានចូលចិត្តធម៌ពួកខ្លះក្នុងធម៌ទាំងឡាយ ក៏ជ្រះថ្លាក្នុងព្រះសាស្តា ដោយ ប្រការយ៉ាង នោះ ៗ ថា ព្រះមានព្រះភាគ ព្រះអង្គត្រាស់ដឹងប្រពៃហើយ ព្រះធម៌ដែលព្រះមានព្រះភាគ ពោលទុកប្រពៃហើយ ព្រះសង្ឃលោក ប្រតិបត្តិប្រពៃហើយដូច្នេះ ។</p>
        <p><a class='ref km' id='km៧៥' href='#km៧៥'>៧៥</a>បពិត្រព្រះអង្គដ៏ចម្រើន ពាក្យខាងមុខនៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងកុសលធម៌ទាំងឡាយ ដោយទេសនា ណា ទេសនានុ៎ះ ប្រសើរ ក្រៃលែង បណ្តាធម៌ទាំងនោះ កុសលធម៌នោះ តើដូចម្តេច កុសលធម៌នោះ គឺ សតិប្បដ្ឋាន ៤ សម្មប្បធាន ៤ ឥទ្ធិបាទ ៤ ឥទ្រ្ទិយ ៥ ពលៈ ៥ ពោជ្ឈង្គ ៧ មគ្គដ៏ប្រសើរ​ប្រកបដោយអង្គ ៨ ។ បពិត្រព្រះអង្គដ៏ចម្រើន ភិក្ខុក្នុងសាសនានេះ ធ្វើឲ្យច្បាស់នូវចេតោវិមុត្តិ និងបញ្ញាវិមុត្តិ មិនមានអាសវៈ ព្រោះអស់ទៅនៃអាសវៈទាំងឡាយ ដោយ បញ្ញារបស់ខ្លួន ក្នុងបច្ចុប្បន្ន សម្រចសម្រាន្តនៅ ដោយឥរិយាបថ ។ បពិត្រ ព្រះអង្គដ៏ចម្រើន នេះជាទេសនាដ៏ប្រសើរ ក្នុងកុសលធម៌ទាំងឡាយ ព្រះ មានព្រះភាគ ទ្រង់ជ្រាបនូវទេសនានោះ ឥតមានសល់ កាលព្រះមាន ព្រះភាគ ជ្រាបច្បាស់នូវទេសនានោះ ឥតមានសេសសល់ហើយ ក៏នឹងរក បុគ្គលដែលគួរដឹងច្បាស់ ជាងព្រះអង្គនោះទៅទៀត គ្មានសមណៈឬ ព្រាហ្មណ៍ឯទៀត កាលបើដឹង ក៏នឹងដឹងជាងព្រះមានព្រះភាគ ក្នុង កុសលធម៌ទាំងឡាយ មិនមានដែរ ។</p>
        <p><a class='ref km' id='km៧៦' href='#km៧៦'>៧៦</a>បពិត្រព្រះអង្គដ៏ចម្រើន ពាក្យខាងមុខនៅមានតទៅទៀត ព្រះ មានព្រះភាគ ទ្រង់សម្តែងធម៌ ក្នុងអាយតនបណ្ណត្តិ គឺកិរិយាញុំាងបុគ្គល ឲ្យស្គាល់នូវអាយតនៈទាំងឡាយ ដោយទេសនាណា ទេសនានុ៎ះ ប្រសើរ ក្រៃលែង ។ បពិត្រព្រះអង្គដ៏ចម្រើន អាយតនៈទាំងឡាយខាងក្នុង ៦ ខាងក្រៅ ៦ នេះ គឺចក្ខុ ១ រូប ១ សោតៈ ១ សទ្ទៈ ១ ឃានៈ ១ គន្ធៈ ១ ជីវ្ហា ១ រស ១ កាយ ១ ផោដ្ឋព្វៈ ១ មនោ ១ ធម្មៈ ១ ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុងអាយតនបណ្ណត្តិទាំងឡាយ ព្រះមានព្រះភាគ ទ្រង់ជ្រាបច្បាស់នូវទេសនានោះ ឥតមានសល់ កាលព្រះមានព្រះភាគ ជ្រាប ច្បាស់នូវទេសនានោះ ឥតមានសេសសល់ហើយ នឹងរកបុគ្គលដែលគួរដឹង ច្បាស់ ជាងព្រះអង្គទៅទៀតគ្មាន សមណៈឬព្រាហ្មណ៍ឯទៀត កាលបើដឹង ក៏នឹងដឹងឲ្យជាង ព្រះមានព្រះភាគ ក្នុងអាយតនបណ្ណត្តិទាំងឡាយ ក៏មិន មានដែរ ។</p>
        <p><a class='ref km' id='km៧៧' href='#km៧៧'>៧៧</a>បពិត្រព្រះអង្គដ៏ចម្រើន ពាក្យខាងមុខនៅមានតទៅទៀត ព្រះមានព្រះភាគ​ទ្រង់សម្តែងធម៌ ក្នុងដំណើរចុះកាន់គភ៌ទាំងឡាយ ដោយ ទេសនាណា ទេសនានុ៎ះ ប្រសើរក្រៃលែង ។ បពិត្រព្រះអង្គដ៏ចម្រើន ដំណើរចុះកាន់គភ៌ទាំងឡាយនេះ មាន ៤ យ៉ាង ។ បពិត្រព្រះអង្គដ៏ចម្រើន សត្វពួកខ្លះក្នុងលោកនេះ ចុះកាន់ផ្ទៃមាតា ក៏មិនដឹងខ្លួន ឋិតនៅក្នុងផ្ទៃមាតា ក៏មិនដឹងខ្លួន ប្រសូតចេញចាកផ្ទៃមាតា ក៏មិនដឹងខ្លួន នេះជាដំណើរ ចុះកាន់គភ៌ទី ១ ។ បពិត្រព្រះអង្គដ៏ចម្រើន ពាក្យខាងមុខនៅមានទៀត សត្វពួកខ្លះក្នុង លោកនេះ ចុះកាន់ផ្ទៃមាតា ក៏ដឹងខ្លួន តែឋិតនៅក្នុងផ្ទៃមាតា ក៏លែងដឹងខ្លួន ប្រសូតចេញចាកផ្ទៃមាតា ក៏លែងដឹងខ្លួន នេះជាដំណើរ ចុះកាន់គភ៌ទី ២ ។ បពិត្រព្រះអង្គដ៏ចម្រើន ពាក្យខាងមុខនៅមានទៀត សត្វពួកខ្លះក្នុងលោកនេះ ចុះកាន់ផ្ទៃមាតា ក៏ដឹងខ្លួន ឋិតនៅក្នុងផ្ទៃមាតា ក៏ដឹងខ្លួន លុះប្រសូតចេញចាកផ្ទៃមាតា ក៏លែងដឹងខ្លួនទៅវិញ នេះជា ដំណើរចុះកាន់គភ៌ទី ៣ ។ បពិត្រព្រះអង្គដ៏ចម្រើន ពាក្យខាងមុខនៅមាន ទៀត សត្វពួកខ្លះក្នុងលោកនេះ ចុះកាន់ផ្ទៃមាតា ក៏ដឹងខ្លួន ឋិតនៅក្នុងផ្ទៃ មាតា ក៏ដឹងខ្លួន ប្រសូតចេញចាកផ្ទៃមាតា ក៏ដឹងខ្លួន នេះជាដំណើរចុះកាន់ គភ៌ទី ៤ ។ បពិត្រ​ព្រះអង្គដ៏ចម្រើន នេះជាទេសនាដ៏ប្រសើរ ក្នុងដំណើរចុះ កាន់គភ៌ទាំងឡាយ ។</p>
        <p><a class='ref km' id='km៧៨' href='#km៧៨'>៧៨</a>បពិត្រព្រះអង្គដ៏ចម្រើន ពាក្យខាងមុខនៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងអាទេសនវិធី គឺវិធីសម្រាប់ទាយ ទាំងឡាយ ដោយទេសនាណា ទេសនានុ៎ះ ប្រសើរក្រៃលែង ។ បពិត្រ ព្រះអង្គដ៏ចម្រើន អាទេសនវិធីនេះមាន ៤ យ៉ាង ។ បពិត្រព្រះអង្គដ៏ចម្រើន បុគ្គលពួកខ្លះក្នុងលោកនេះ ចេះទាយតាមនិមិត្ត ថា ចិត្តរបស់ អ្នកយ៉ាង នេះខ្លះ ចិត្តរបស់អ្នក មានប្រការយ៉ាងនេះខ្លះ ចិត្តរបស់អ្នកដូច្នេះខ្លះ ។ ទោះបីបុគ្គលនោះ ទាយច្រើនតទៅទៀត ចិត្តនោះក៏ដូច្នោះឯង មិនមែន ជាយ៉ាងដទៃទេ ។ នេះចាត់ជាអាទេសនវិធីទី ១ ។ បពិត្រព្រះអង្គដ៏ចម្រើន ពាក្យខាងមុខនៅមានទៀត បុគ្គលពួកខ្លះ ក្នុងលោកនេះ នឹងបានទាយតាម និមិត្តក៏ទេ គ្រាន់តែស្តាប់សំឡេងពួក មនុស្សនិងអមនុស្ស ឬទេវតាទាំង ឡាយ ហើយទើបទាយថា ចិត្តរបស់អ្នកយ៉ាងនេះខ្លះ ចិត្តរបស់អ្នកមាន ប្រការដូច្នេះខ្លះ ចិត្តរបស់អ្នកដូច្នេះខ្លះ ។ ទោះបីបុគ្គលនោះ ទាយច្រើន តទៅទៀត ចិត្តនោះ ក៏ដូច្នោះឯង មិនមែនទៅជាយ៉ាងដទៃវិញទេ ។ នេះ ចាត់ជា អាទេសនវិធីទី ២ ។ បពិត្រព្រះអង្គដ៏ចម្រើន ពាក្យខាងមុខនៅមាន ទៀត បុគ្គលពួកខ្លះ ក្នុងលោកនេះ មិនបានទាយតាមនិមិត្ត ទាំងមិនបាន ស្តាប់សំឡេង ពួកមនុស្ស និងអមនុស្ស ឬទេវតាទាំងឡាយទេ ក៏ទាយត្រូវ ដែរ ប៉ុន្តែលុះតែបានស្តាប់សំឡេង ដែលផ្សាយចេញអំពីសេចក្តីត្រិះរិះ របស់ អ្នកដែលកំពុងនឹក កំពុងគិត ក៏ទាយថា ចិត្តរបស់អ្នកយ៉ាងនេះខ្លះ ចិត្តរបស់ អ្នកមានប្រការដូច្នេះខ្លះ ចិត្តរបស់អ្នកដូច្នេះខ្លះ ។ ទោះបីបុគ្គលនោះ ទាយ ច្រើនទៅទៀត ចិត្តនោះក៏ដូច្នោះឯង មិនមែនជាយ៉ាងដទៃទេ ។ នេះចាត់ ជាអាទេសនវិធីទី ៣ ។ បពិត្រព្រះអង្គដ៏ចម្រើន ពាក្យខាងមុខ នៅមានទៀត បុគ្គលពួកខ្លះ ក្នុងលោកនេះ មិនបានទាយតាមនិមិត្ត ទាំងមិនបានស្តាប់ សំឡេងនៃពួកមនុស្ស និងអមនុស្ស ឬទេវតាទាំងឡាយ ហើយទាយទេ នឹងថាបានស្តាប់សំឡេង ដែលផ្សាយចេញអំពីសេចក្តីត្រិះរិះ របស់អ្នកដែល កំពុងនឹក កំពុងគិត ហើយទាយ ក៏ទេដែរ តែថា បុគ្គលនោះកំណត់ដឹងនូវ ចិត្តរបស់អ្នក ដែលចូលកាន់វិតក្កវិចារសមាធិ ដោយចិត្តរបស់ខ្លួនបានថា បុគ្គលដ៏ចម្រើននេះ តម្កល់ទុកនូវមនោសង្ខារ ដោយប្រការណា ចិត្តរបស់ បុគ្គលនេះ នឹងនឹកដល់វិតក្កៈ ឈ្មោះនេះមិនមានចន្លោះ ទោះបីបុគ្គលនោះ ទាយច្រើនទៅទៀត ចិត្តនោះ ក៏ដូច្នោះឯង មិនមែនជាយ៉ាងដទៃទេ ។ បពិត្រព្រះអង្គដ៏ចម្រើន នេះចាត់ជាអាទេសនវិធី ៤ ។ បពិត្រព្រះអង្គដ៏ ចម្រើន នេះជាទេសនាដ៏ប្រសើរ ក្នុងអាទេសនវិធីទាំងឡាយ ។</p>
        <p><a class='ref km' id='km៧៩' href='#km៧៩'>៧៩</a>បពិត្រព្រះអង្គដ៏ចម្រើន ពាក្យខាងមុខនៅមានទៀត ព្រះមាន ព្រះភាគទ្រង់សម្តែងធម៌ក្នុងទស្សនសមាបត្តិទាំងឡាយ ។ បពិត្រព្រះអង្គ ដ៏ចម្រើន ទស្សនសមាបត្តិទាំងនេះមាន ៤ យ៉ាង ។ បពិត្រព្រះអង្គដ៏ចម្រើន សមណៈឬព្រាហ្មណ៍ពួកខ្លះ ក្នុងលោកនេះ អាស្រ័យសេចក្តីព្យាយាម ជា គ្រឿងដុតកិលេស អាស្រ័យសេចក្តីព្យាយាម ជាគ្រឿងតម្កល់មាំ អាស្រ័យ សេចក្តីព្យាយាម ជាគ្រឿងប្រកបរឿយ ៗ អាស្រ័យសេចក្តីមិនប្រមាទ អាស្រ័យនូវសេចក្តីធ្វើទុកក្នុងចិត្ត ដោយប្រពៃ កាលបើចិត្តខ្ជាប់ខ្ជួនហើយ យ៉ាងណា ក៏បាននូវចេតោសមាធិ មានសភាពយ៉ាងនោះ ក៏ពិចារណាឃើញ នូវកាយនេះឯង ខាងលើតាំងពីបាតជើងឡើងមក ខាងក្រោមតាំងពីចុងសក់ ចុះទៅ មានស្បែក​រុំព័ទ្ធពីក្រៅ ដែលពេញទៅដោយរបស់មិនស្អាត មាន ប្រការផ្សេង ៗ មាននៅក្នុងកាយ នេះ គឺសក់ រោម ក្រចក ធ្មេញ ស្បែក សាច់ សរសៃ ឆ្អឹង ខួរក្នុងឆ្អឹង ទាច បេះដូង ថ្លើម វាវ ក្រពះ សួត ពោះវៀនធំ ពោះវៀនតូច អាហារថ្មី អាហារចាស់ ប្រមាត់ ស្លេស្ម ខ្ទុះ ឈាម ញើស ខ្លាញ់ខាប់ ទឹកភ្នែក ខ្លាញ់រាវ ទឹកមាត់ ទឹកសម្បោរ ទឹករំអិល ទឹកមូត្រ នេះជា ទស្សនសមាបត្តិទី ១ ។ បពិត្រព្រះអង្គដ៏ចម្រើន ពាក្យខាងមុខ នៅមានទៀត សមណៈឬព្រាហ្មណ៍ពួកខ្លះ ក្នុងលោកនេះអាស្រ័យសេចក្តីព្យាយាម ជា គ្រឿងដុតកិលេស ។ បេ ។ កាលបើចិត្តខ្ជាប់ខ្ជនហើយយ៉ាងណា ក៏បាននូវ ចេតោសមាធិ មាន សភាពយ៉ាងនោះ ពិចារណាឃើញនូវកាយនេះឯង ខាងលើ តាំងពីបាតជើងឡើងមក ខាងក្រោមតាំងពីចុងសក់ចុះទៅ មាន ស្បែករុះព័ទ្ធពីក្រៅ ដែលពេញដោយរបស់មិន ស្អាតមានប្រការផ្សេងៗ មាន នៅក្នុងកាយនេះ គឺសក់ រោម ។ បេ ។ ទឹករំអិល ទឹកមូត រហូតដល់ទៅ ពិចារណា នូវពណ៌សម្បុរ សាច់ ឈាម ឆ្អឹង របស់បុរស នេះជា ទស្សន-សមាបត្តិទី ២ ។ បពិត្រព្រះអង្គដ៏ចម្រើន ពាក្យខាងមុខនៅមានទៀត សមណៈ ឬព្រាហ្មពួកខ្លះ ក្នុងលោកនេះ អាស្រ័យសេចក្តីព្យាយាមជាគ្រឿង ដុតកិលេស ។ បេ ។ កាលបើចិត្តខ្ជាប់ខ្ជួនហើយយ៉ាងណា ក៏បាននូវចេតោ-សមាធិ មានសភាពយ៉ាងនោះ ពិចារណាឃើញនូវកាយនេះឯង ខាងលើ តាំងពីបាតជើងឡើងមក ខាងក្រោមតាំងពី ចុងសក់ចុះទៅ មានស្បែករុះព័ទ្ធ ពីក្រៅ ដែលពេញដោយ របស់មិនស្អាត មានប្រការផ្សេង ៗ មាននៅក្នុង កាយនេះ គឺសក់ រោម ។ បេ ។ ទឹករំអិល ទឹកមូត្រ​ រហូតដល់ទៅ ពិចារណា ពណ៌សម្បុរ សាច់ ឈាម ឆ្អឹង របស់បុរស ទាំងដឹងច្បាស់នូវវិញ្ញាណ- សោតៈ របស់បុរស ដែលមិនដាច់ចេញជាពីរចំណែក គឺតាំងនៅក្នុងលោក នេះ ១ ផ្នែក តាំងនៅក្នុងលោកខាងមុខ ១ ផ្នែក នេះជាទស្សនសមាបត្តិទី ៣ ។ បពិត្រព្រះអង្គដ៏ចម្រើន ពាក្យខាងមុខនៅមានទៀត សមណៈឬព្រាហ្មណ៌ ពួកខ្លះ ក្នុងលោកនេះ អាស្រ័យសេចក្តីព្យាយាម ជាគ្រឿងដុតកិលេស ។ បេ ។ ទឹករំអិល ទឹកមូត្រ រហូតដល់ទៅ ពិចារណាពណ៌សម្បុរ សាច់ ឈាម ឆ្អឹង របស់បុរស ទាំងដឹងច្បាស់នូវវិញ្ញាណសោតៈ របស់បុរស ដែលមិនដាច់ ចេញ ជាពីរចំណែក គឺមិនតាំងនៅក្នុងលោកនេះ ១ ផ្នែក មិនតាំងនៅក្នុង លោកខាងមុខ ១ ផ្នែកនេះជាទស្សនសមាបត្តិទី ៤ ។ បពិត្រព្រះអង្គដ៏ ចម្រើន នេះជាទេសនា ដ៏ប្រសើរក្រៃលែង ក្នុងទស្សនសមាបត្តិទាំងឡាយ ។</p>
        <p><a class='ref km' id='km៨០' href='#km៨០'>៨០</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងបុគ្គលបញ្ញត្តិទាំងឡាយ ដោយ ទេសនាណា ទេសនានុ៎ះ ប្រសើរ ក្រៃលែង ។ បពិត្រព្រះអង្គដ៏ចម្រើន បុគ្គល ទាំង ៧ ពួកនេះ គឺ ឧភតោភាគវិមុត្តបុគ្គល គឺបុគ្គលដែលរួចចាកចំណែក ទាំងពីរ ១ បញ្ញាវិមុត្តបុគ្គល គឺបុគ្គលដែលរួចចាកអាសវៈដោយបញ្ញា ១ កាយសក្ខិបុគ្គល គឺបុគ្គលដែលធ្វើឲ្យច្បាស់ នូវឈានផស្សៈ ដែលខ្លួនពាល់ ត្រូវ ១ ទិដ្ឋិប្បត្តបុគ្គល គឺ បុគ្គលដែលដល់នូវសេចក្តីឃើញច្បាស់ ១ សទ្ធាវិមុត្តបុគ្គល គឺបុគ្គលរួចចាកអាសវៈដោយសទ្ធា ១ ធម្មានុស្សារីបុគ្គល គឺបុគ្គលដែលរលឹករឿយ ៗ នូវ (មគ្គដែលមានបញ្ញាជាប្រធាន) ១ សទ្ធា-នុស្សារីបុគ្គល គឺបុគ្គលដែលរលឹករឿយៗ នូវធម៌ គឺ បញ្ញាដោយសទ្ធា ១ ។ បពិត្រព្រះអង្គដ៏ចម្រើន នេះជាទេសនាដ៏ប្រសើរក្រៃលែង ក្នុង បុគ្គលបញ្ញត្តិ ទាំងឡាយ ។</p>
        <p><a class='ref km' id='km៨១' href='#km៨១'>៨១</a>បពិត្រព្រះអង្គដ៏ចម្រើន ពាក្យខាងមុខនៅ មានតទៅទៀត ព្រះមានព្រះភាគ ទ្រង់សម្តែងធម៌ ក្នុងបធានធម៌ គឺ ពោជ្ឈង្គទាំង ៧ ដោយ ទេសនាណា ទេសនានុ៎ះ ប្រសើរក្រៃលែង ។ បពិត្រព្រះអង្គដ៏ចម្រើន ពោជ្ឈង្គនេះមាន ៧ យ៉ាង គឺ សតិសម្ពោជ្ឈង្គ ១ ធម្មវិចយសម្ពោជ្ឈង្គ ១ វីរិយសម្ពោជ្ឈង្គ ១ បីតិសម្ពោជ្ឈង្គ ១ បស្សទិ្ធសម្ពោជ្ឈង្គ ១ សមាធិសម្ពោជ្ឈង្គ ១ ឧបេក្ខាសម្ពោជ្ឈង្គ ១ ។ បពិត្រព្រះអង្គដ៏ចម្រើន នេះជាទេសនាដ៏ ប្រសើរក្រៃលែង ក្នុងបធានធម៌ទាំងឡាយ ។</p>
        <p><a class='ref km' id='km៨២' href='#km៨២'>៨២</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងបដិបទាទាំងឡាយ ដោយទេសនាណា ទេសនានុ៎ះ ប្រសើរក្រៃលែង ។ បពិត្រព្រះអង្គដ៏ចម្រើន បដិបទានេះ មាន ៤ យ៉ាង គឺ ទុក្ខាបដិទា ទន្ធាភិញ្ញា ១ ទុក្ខាបដិបទា ខិប្បាភិញ្ញា ១ សុខាបដិបទា ទន្ធាភិញ្ញា ១ សុខាបដិបទា ខិប្បាភិញ្ញា ១ បពិត្រព្រះអង្គ ដ៏ចម្រើន បណ្តាបដិបទាទាំង ៤ នោះ បដិបទាណា ប្រកបដោយសេចក្តីលំបាក ត្រាស់ដឹងបានដោយយឺតយូរ បពិត្រព្រះអង្គដ៏ចម្រើន បដិបទានេះឯង រមែងប្រាកដថា ថោកទាប ដោយចំណែកទាំងពីរ គឺប្រកបដោយសេចក្តី លំបាកផង យឺតយូរផង ។ បពិត្រព្រះអង្គដ៏ចម្រើន បណ្តាបដិបទាទាំងនោះ បដិបទាណា ប្រកបដោយសេចក្តីលំបាក តែត្រាស់ដឹងបានដោយឆាប់ បពិត្រព្រះអង្គដ៏ចម្រើន បដិបទានេះឯង រមែងប្រាកដថា ថោកទាប ព្រោះ ប្រកបដោយសេចក្តីលំបាក ។ បពិត្រព្រះអង្គដ៏ចម្រើន បណ្តាបដិបទា ទាំង នោះ បដិបទាណា​ប្រកបដោយសេចក្តីងាយ តែត្រាស់ដឹង បានដោយយឺត យូរ បពិត្រព្រះអង្គដ៏ចម្រើន បដិបទានេះឯង រមែងប្រាកដថា ថោកទាប ព្រោះត្រាស់ ដឹងដោយ យឺតយូរ ។ បពិត្រព្រះអង្គដ៏ចម្រើន បណ្តាបដិបទា ទាំងនោះ បដិបទាណា ប្រកបដោយសេចក្តីងាយ ទាំងត្រាស់ដឹងបាន ដោយ ឆាប់ បពិត្រព្រះអង្គដ៏ចម្រើន បដិបទានេះឯង រមែងប្រាកដថាប្រសើរ ដោយចំណែកទាំង ២ គឺ ប្រកបដោយសេចក្តីងាយផង ទាំងត្រាស់ដឹង បានដោយឆាប់ផង ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុងបដិបទាទាំងឡាយ ។</p>
        <p><a class='ref km' id='km៨៣' href='#km៨៣'>៨៣</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងភស្សសមាចារ (កិរិយាប្រព្រឹត្តល្អ ដោយវាចា) ដោយទេសនាណា ទេសនានុ៎ះ ប្រសើរក្រៃលែង ។ បពិត្រ ព្រះអង្គដ៏ចម្រើន បុគ្គលពួកខ្លះ ក្នុងលោកនេះ មិននិយាយសម្តីប្រកបដោយ មុសាវាទផង មិននិយាយពាក្យញុះញង់ ដែលធ្វើគេឲ្យបែកបាក់ ផ្សេងពីគ្នា ផង មិននិយាយនូវពាក្យដែលកើត អំពីការប្រណាំងប្រជែងផង ជាអ្នកមិន ប្រាថ្នាចង់ឈ្នះ ពិចារណាដោយបញ្ញា (ទើបពោលផង) និយាយនូវសម្តី គួរ ឲ្យអ្នកផងយកទុក ក្នុងហឫទ័យ តាមកាលគួរផង ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុងភស្សសមាចារ ។</p>
        <p><a class='ref km' id='km៨៤' href='#km៨៤'>៨៤</a>បពិត្រព្រះអង្គដ៏ចម្រើន ពាក្យខាងមុខនៅ មានតទៅទៀត ព្រះមានព្រះភាគ ទ្រង់សម្តែងធម៌ ក្នុងបុរិសសីលសមាចារ ដោយទេសនា ណា ទេសនានុ៎ះ ប្រសើរ ក្រៃលែង ។ បពិត្រព្រះអង្គដ៏ចម្រើន បុគ្គលពួកខ្លះ ក្នុងលោកនេះ ជាអ្នកមានសច្ចធម៌ផង មានសទ្ធាផង មិនកុហកផង មិន និយាយរួសរាយ (ហួសហេតុ) ផង មិននិយាយបញ្ឆិត បញ្ឆៀងផង មិន និយាយគម្រាមផង មិននាំទៅនូវលាភ ដើម្បីលាភផង ជាអ្នកមានទ្វារ គ្រប់ គ្រង ក្នុងឥន្រ្ទិយទាំងឡាយ ដឹងប្រមាណក្នុងភោជនទាំងឡាយ ប្រព្រឹត្តស្មើ ប្រកបរឿយ ៗ នូវសេចក្តីព្យាយាម ជាគ្រឿងភ្ញាក់រលឹក មិនខ្ជិលច្រអូស ប្រារព្ធសេចក្តីព្យាយាម មានឈាន មានសតិ មានបដិភាណដ៏ល្អ មានគតិ គឺ ប្រាជ្ញាជាគ្រឿងស្ទុះទៅ មានប្រាជ្ញា ជាគ្រឿងទ្រទ្រង់ មានគំនិត ជាអ្នកមិន ជាប់ជក់នៅក្នុងកាមទាំងឡាយផង មានសតិផង មានប្រាជ្ញាខ្ជាប់ខ្ជួនផង ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុងបុរិសសីលសមាចារ ។</p>
        <p><a class='ref km' id='km៨៥' href='#km៨៥'>៨៥</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងអនុសាសនវិធាទាំងឡាយ ដោយ ទេសនាណា ទេសនានុ៎ះ ប្រសើរ ក្រៃលែង ។ បពិត្រព្រះអង្គដ៏ចម្រើន អនុសាសនវិធានេះ មាន ៤ យ៉ាង ។ បពិត្រព្រះអង្គដ៏ចម្រើន ព្រះមាន ព្រះភាគ ទ្រង់ជ្រាបនូវបុគ្គលដទៃ ព្រោះទ្រង់ធ្វើទុក ក្នុងព្រះហឫទ័យ ចំពោះ ព្រះអង្គថា បុគ្គលនេះ កាលប្រតិបត្តិតាមគួរ ដល់ពាក្យប្រៀនប្រដៅ នឹងបាន ជា សោតាបន្នបុគ្គល ព្រោះអស់ទៅ នៃសំយោជនៈទាំងឡាយ ៣ ប្រការ មានកិរិយាមិន ធ្លាក់ចុះជាធម្មតា បុគ្គលទៀងទាត់ មានកិរិយាត្រាស់ដឹង ប្រព្រឹត្តទៅខាងមុខ ១ ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ ជ្រាបនូវបុគ្គលដទៃ ព្រោះទ្រង់ធ្វើទុកក្នុង ព្រះហឫទ័យ ចំពោះព្រះអង្គថា បុគ្គលនេះ កាលប្រតិបត្តិតាមគួរ ដល់ពាក្យប្រៀនប្រដៅ នឹងបានជា សកទាគាមិបុគ្គល ព្រោះអស់ទៅ នៃសំយោជនៈទាំង ៣ ប្រការ និងស្រាល ស្តើងចាក រាគៈ ទោសៈ មោហៈ នឹងមកកាន់លោភ នេះតែម្តងទៀត ទើបធ្វើ នូវទីបំផុត នៃទុក្ខបាន ១ ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ ជ្រាបនូវបុគ្គលដទៃ ព្រោះទ្រង់ធ្វើទុកក្នុងព្រះហឫទ័យ ចំពោះព្រះអង្គថា បុគ្គលនេះ កាលប្រតិបត្តិតាមគួរ ដល់ពាក្យប្រៀនប្រដៅ នឹងបានជា ឱបបាតិកៈ (ជាអនាគាមិបុគ្គល) ព្រោះអស់ទៅ នៃសំយោជនៈទាំងឡាយ ជាចំណែកខាងក្រោម ៥ ប្រការ នឹងបរិញ្វនក្នុងភពនោះ មិនត្រឡប់ចាក លោកនោះ ជាធម្មតា ១ ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ ជ្រាបបុគ្គលដទៃ ព្រោះទ្រង់ធ្វើទុកក្នុងព្រះហឫទ័យ ចំពោះព្រះអង្គថា បុគ្គលនេះ កាលប្រតិបត្តិតាមគួរដល់ពាក្យប្រៀនប្រដៅ នឹងធ្វើឲ្យជាក់ ច្បាស់នូវចេតោវិមុត្តិ បញ្ញាវិមុត្តិ មិនមានអាសវៈ ព្រោះអស់ទៅនៃអាសវៈ ទាំងឡាយ ដោយបញ្ញារបស់ខ្លួន ក្នុងបច្ចុប្បន្ននេះ ក៏សម្រេចសម្រាន្តនៅ ដោយឥរិយាបថ ១ ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុង អនុសាសនវិធាទាំងឡាយ ។</p>
        <p><a class='ref km' id='km៨៦' href='#km៨៦'>៨៦</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងវិមុត្តិញ្ញាណ របស់បុគ្គលដទៃដោយ ទេសនាណា ទេសនានុ៎ះ ប្រសើរក្រៃលែង ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ជ្រាបបុគ្គលដទៃ ព្រោះទ្រង់ធ្វើទុក ក្នុងព្រះហឫទ័យ ចំពោះព្រះអង្គថា បុគ្គលនេះ នឹងបានជាសោតាបន្នបុគ្គល ព្រោះអស់ទៅ នៃសំយោជនៈទាំង ៣ ប្រការ មានកិរិយាមិនធ្លាប់ចុះជាធម្មតា ជាបុគ្គល ទៀង មានកិរិយាត្រាស់ដឹងប្រព្រឹត្តទៅក្នុងខាងមុខ ១ ។ បពិត្រព្រះអង្គដ៏ ចម្រើន ព្រះមានព្រះភាគ ទ្រង់ជ្រាបនូវបុគ្គលដទៃ ព្រោះទ្រង់ធ្វើទុកក្នុង ព្រះហឫទ័យ ចំពោះព្រះអង្គថា បុគ្គលនេះ ជាសកទាគាមិបុគ្គល ព្រោះអស់ ទៅនៃសំយោជនៈទាំង ៣ ប្រការ ទាំងស្រាល ស្តើងចាករាគៈ ទោសៈ មោហៈ នឹងមកកាន់លោកនេះម្តងទៀត ទើបធ្វើនៅ ទីបំផុតទុក្ខបាន ១ ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ជ្រាបនូវបុគ្គលដទៃ ព្រោះ ទ្រង់ធ្វើទុក ក្នុងព្រះហឫទ័យចំពោះព្រះអង្គថា បុគ្គលនេះ ជាឱបបាតិកៈ (ជាអនាគាមិបុគ្គល) ព្រោះអស់ទៅ នៃសំយោជនៈទាំងឡាយ ជាចំណែក ខាងក្រោម ៥ ប្រការ នឹងបរិនិញ្វន ក្នុងភពនោះ មិនត្រឡប់ចាកលោកនោះ ជាធម្មតា ១ ។ បពិត្រព្រះអង្គដ៏ចម្រើន ព្រះមានព្រះភាគ ទ្រង់ជ្រាបនូវ បុគ្គលដទៃ ព្រោះទ្រង់ធ្វើទុកក្នុង ព្រះហឫទ័យ ចំពោះព្រះអង្គថា បុគ្គលនេះ នឹងធ្វើឲ្យជាក់ច្បាស់នូវចេតោវិមុត្តិ បញ្ញាវិមុត្តិ មិនមានអាសវៈ ព្រោះអស់ទៅ នៃអាសវៈទាំងឡាយ ដោយប្រាជ្ញារបស់ខ្លួនក្នុងបច្ចុប្បន្ននេះ សម្រេច សម្រាន្តនៅ ដោយឥរិយាបថ ១ ។ បពិត្រព្រះអង្គដ៏ចម្រើន នេះជាទេសនា ដ៏ប្រសើរ ក្នុងវិមុត្តិញ្ញាណរបស់បុគ្គលដទៃ ។</p>
        <p><a class='ref km' id='km៨៧' href='#km៨៧'>៨៧</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងសស្សតវាទទាំងឡាយ ដោយទេសនា ណា ទេសនានុ៎ះ ប្រសើរ ក្រៃលែង ។ បពិត្រព្រះអង្គដ៏ចម្រើន សស្សតវាទ នេះ មាន ៣ យ៉ាង ។ បពិត្រព្រះអង្គដ៏ចម្រើន សមណៈឬព្រាហ្មណ៍ពួកខ្លះ ក្នុងលោកនេះ អាស្រ័យសេចក្តីព្យាយាមដុតកិលេស ។ បេ ។ កាលបើចិត្ត តាំងនៅមាំហើយយ៉ាងណា ក៏បាននូវចេតោសមាធិ មានសភាពយ៉ាងនោះ រលឹកជាតិដែលធ្លាប់អាស្រ័យនៅក្នុង កាលមុនជាច្រើនជាតិ គឺ រលឹកបាន ១ ជាតិខ្លះ ២ ជាតិខ្លះ ៣ ជាតិខ្លះ ៤ ជាតិខ្លះ ៥ ជាតិខ្លះ ១០ ជាតិខ្លះ ២០ ជាតិខ្លះ ៣០ ជាតិខ្លះ ៤០ ជាតិខ្លះ ៥០ ជាតិខ្លះ ១០០ ជាតិខ្លះ ១.០០០ ជាតិខ្លះ ១០០.០០០ ជាតិខ្លះ ច្រើនជាង ១០០ ជាតិខ្លះ ច្រើនជាង ១.០០០ ជាតិខ្លះ ច្រើនជាង ១០០.០០០ ជាតិខ្លះ ដូច្នេះថា អាត្មាអញ កើតក្នុងភព ឯណោះ មានឈ្មោះយ៉ាងនេះ មានគោត្រយ៉ាងនេះ មានសម្បុរយ៉ាងនេះ មានអាហារយ៉ាងនេះ បានទទួលសុខទុក្ខយ៉ាងនេះ មានកំណត់អាយុ ប៉ុណ្ណេះ អាត្មាអញនោះ លុះច្យុតចាកអត្តភាពនោះហើយ បានទៅកើតក្នុង ភពឯនោះ ដែលទៅកើតក្នុងភពនោះ អាត្មាអញមានឈ្មោះយ៉ាងនេះ មាន គោត្រយ៉ាងនេះ មានសម្បុរយ៉ាងនេះ មានអាហារយ៉ាងនេះ ទទួលសុខទុក្ខ យ៉ាងនេះ មានកំណត់អាយុប៉ុណ្ណេះ អាត្មាអញនោះ លុះច្យុតចាកអត្តភាព នោះហើយ ទើបបានមកកើតក្នុងភពនេះ ។ បុគ្គលនោះ រមែងរលឹកនូវជាតិ ដែលធ្លាប់អាស្រ័យនៅក្នុងកាលមុន ជាច្រើនជាតិ ព្រមទាំងអាការៈ ព្រម ទាំងឧទ្ទេស ដោយប្រការដូច្នេះ បុគ្គលនោះ និយាយយ៉ាងនេះថា អាត្មាអញ តែងដឹងនូវអតីតកាលថា លោកវិនាសឬលោកចម្រើន ដូច្នេះ ។ អាត្មាអញ តែងដឹងនូវអនាគតកាលថា លោកនឹងវិនាស ឬលោកនឹងចម្រើនដូច្នេះ ។ បុគ្គលនោះ និយាយថា ខ្លួននិងលោកជាសភាពទៀងទាត់ ផុតពូជធារ ឋិត នៅដូចភ្នំ ឋិតនៅដូចសសរគោល ចំណែកសត្វទាំងឡាយនោះ តែងត្រាច់ ទៅ អន្ទោលទៅ ច្យុតកើតមាន នៅប្រាកដស្មើ ដូចសស្សតិវត្ថុ ។ នេះជា សស្សតវាទទី ១ ។ បពិត្រព្រះអង្គដ៏ចម្រើន ពាក្យខាងមុខនៅមានទៀត សមណៈឬព្រាហ្មណ៍ពួកខ្លះ ក្នុងលោកនេះ អាស្រ័យសេចក្តី ព្យាយាម ជាគ្រឿងដុតកិលេស ។ បេ ។ កាលបើចិត្តតម្កល់មាំហើយយ៉ាងណា ក៏បាន នូវចេតោសមាធិ មានសភាពយ៉ាងនោះ រលឹកនូវជាតិ ដែលធ្លាប់អាស្រ័យ នៅក្នុងកាលមុន ជាច្រើនជាតិ គឺរលឹកបាន ១ សំវដ្តកប្បនិងវិវដ្តកប្ប (កប្ប វិនាសនិងកប្បចម្រើន) ខ្លះ ២ សំវដ្តកប្បនិងវិវដ្តកប្បខ្លះ ៣ សំវដ្តកប្បនិង វិវដ្តកប្បខ្លះ ៤ សំវដ្តកប្ប និងវិវដ្តកប្បខ្លះ ៥ សំវដ្តកប្បនិងវិវដ្តកប្បខ្លះ ១០ សំវដ្តកប្បនិងវិវដ្តកប្បខ្លះថា អាត្មាអញ បានកើតក្នុងភពឯនោះ មានឈ្មោះ យ៉ាងនេះ មានគោត្រយ៉ាងនេះ មានសម្បុរយ៉ាងនេះ មានអាហារយ៉ាងនេះ បានទទួលសុខទុក្ខយ៉ាងនេះ មានកំណត់អាយុប៉ុណ្ណេះ អាត្មាអញនោះ លុះ ច្យុតចាកអត្តភាពនោះហើយ បានទៅកើតក្នុងភពឯនោះ ដែលទៅកើតក្នុង ភពនោះ អាត្មាអញមានឈ្មោះយ៉ាងនេះ មានគោត្រយ៉ាងនេះ ។ បេ ។ មាន កំណត់អាយុប៉ុណ្ណេះ អាត្មាអញលុះច្យុតចាកអត្តភាពនោះហើយ ទើបបាន មកកើតក្នុងភពនេះ ។ បុគ្គលនោះ រមែងរលឹកនូវជាតិ ដែលធ្លាប់អាស្រ័យ នៅក្នុងកាលមុន ជាច្រើនជាតិ ព្រមទាំងអាការៈ ព្រមទាំងឧទ្ទេស ដោយ ប្រការដូច្នេះ បុគ្គលនោះ និយាយយ៉ាងនេះថា អត្មាអញ តែងដឹងនូវអតីត-កាលថា លោកវិនាស ឬលោកចម្រើន ដូច្នេះ ។ បុគ្គលនោះ និងយាយថា អាត្មាអញ តែងដឹងនូវអនាគតកាលថា លោកនឹងវិនាស ឬលោកនឹង ចម្រើន ដូច្នេះ ។ បុគ្គលនោះ និយាយថា ខ្លួននិងលោក ជាសភាពទៀងទាត់ ផុត ពូជធារ ឋិតនៅដូចភ្នំ ឋិតនៅដូចសសរគោល ចំណែកសត្វទាំងឡាយ នោះ តែងត្រាច់ទៅ អន្ទោលទៅ ច្យុតកើត មាននៅប្រាកដសើ្ម ដូចសស្សតិវត្ថុ ។ នេះជាសស្សតវាទទី ២ ។ បពិត្រព្រះអង្គដ៏ចម្រើន ពាក្យខាងមុខ នៅមាន ទៀត សមណៈឬព្រាហ្មណ៍ ពួកខ្លះ ក្នុងលោកនេះ អាស្រ័យសេចក្តីព្យាយាម ជាគ្រឿងដុតកិលេស ។ បេ ។ កាលបើចិត្តតម្កល់ នៅមាំហើយ យ៉ាងណា ក៏បាននូវចេតោសមាធិ មានសភាពយ៉ាងនោះ រលឹកនូវជាតិ ដែលធ្លាប់ អាស្រ័យនៅ ក្នុងកាលមុនជាច្រើនជាតិ គឺ រលឹកបាន ១០ សំវដ្តកប្បនិង វិវដ្តកប្បខ្លះ ២០ សំវដ្តកប្បនិងវិវដ្តកប្បខ្លះ ៣០ សំវដ្តកប្បនិងវិវដ្តកប្បខ្លះ ៤០ សំវដ្តកប្បនិង វិវដ្តកប្បខ្លះថា អាត្មាអញ បានកើតក្នុងភពឯនោះ មាន ឈ្មោះយ៉ាងនេះ មានគោត្រយ៉ាងនេះ មានសម្បុរយ៉ាងនេះ មានអាហារ យ៉ាងនេះ បានទទួលសុខទុក្ខយ៉ាងនេះ មានកំណត់អាយុប៉ុណ្ណេះ អាត្មាអញ នោះ លុះច្យុតចាកអត្តភាពនោះហើយ បានទៅកើត ក្នុងភពឯនោះ ដែល ទៅកើតក្នុងភពនោះ អាត្មាអញមានឈ្មោះយ៉ាងនេះ ។ បេ ។ បុគ្គលនោះ រមែងរលឹកនូវជាតិ ដែលធ្លាប់អាស្រ័យនៅក្នុងកាលមុនបានច្រើនជាតិ ព្រម ទាំងអាការៈ ព្រមទាំងឧទ្ទេស ដោយប្រការដូច្នេះ បុគ្គលនោះ និយាយយ៉ាង នេះថា អាត្មាអញតែងនឹងនូវអតីតកាល លោកវិនាសទៅខ្លះ ឬលោក ចម្រើនឡើងខ្លះដូច្នេះ ។ អាត្មាអញតែងដឹងនូវអនាគតកាលថា លោកនឹង វិនាសទៅខ្លះ ឬលោកនឹងចម្រើន ឡើងខ្លះ ដូច្នេះ ។ បុគ្គលនោះ និយាយថា ខ្លួននិងលោកជាសភាពទៀងទាត់ ផុតពូជធារ ឋិតនៅ ដូចជាភ្នំ ឋិតនៅដូច ជាសសរគោល ចំណែកសត្វទាំងឡាយនោះ តែងត្រាច់ទៅ តែងអន្ទោលទៅ ច្យុតកើតមាននៅប្រាកដស្មើ ដូចជាសស្សតិវត្ថុ ។ បពិត្រព្រះអង្គ ដ៏ចម្រើន នេះជាសស្សតវាទទី ៣ ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុងសស្សតវាទទាំងឡាយ ។</p>
        <p><a class='ref km' id='km៨៨' href='#km៨៨'>៨៨</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ សម្តែងធម៌ ក្នុងបុព្វេនិវាសានុស្សតិញ្ញាណ ដោយទេសនា ណា ទេសនានុ៎ះ ប្រសើរ ក្រៃលែង ។ បពិត្រព្រះអង្គដ៏ចម្រើន សមណៈឬ ព្រាហ្មណ៍ពួកខ្លះ ក្នុងលោកនេះ អាស្រ័យនូវសេចក្តីព្យាយាម ជាគ្រឿងដុត កិលេស ។ បេ ។ កាលបើចិត្តតម្កល់ នៅមាំហើយយ៉ាងណា ក៏បាននូវ ចេតោសមាធិ មានសភាពយ៉ាងនោះ រលឹកនូវជាតិ ដែលធ្លាប់អាស្រ័យនៅ ក្នុងកាលមុនជាច្រើនជាតិ គឺរលឹកបាន ១ ជាតិខ្លះ ២ ជាតិខ្លះ ៣ ជាតិខ្លះ ៤ ជាតិខ្លះ ៥ ជាតិខ្លះ ១០ ជាតិខ្លះ ២០ ជាតិខ្លះ ៣០ ជាតិខ្លះ ៤០ ជាតិខ្លះ ៥០ ជាតិខ្លះ ១០០ ជាតិខ្លះ ១.០០០ ជាតិខ្លះ ១០០.០០០ ជាតិខ្លះ រលឹកបាន ចម្រើនសំវដ្តកប្បខ្លះ ច្រើនវិវដ្តកប្បខ្លះ ច្រើនសំវដ្តកប្បនិងវិវដ្តកប្បខ្លះ ។ បេ ។ បុគ្គលនោះ រមែងរលឹកនូវជាតិ ដែលធ្លាប់អាស្រ័យនៅក្នុងកាលមុនជាច្រើន ជាតិ ព្រមទាំងអាការៈ ព្រមទាំងឧទ្ទេស ដោយប្រការដូច្នេះ ។ បពិត្រព្រះអង្គ ដ៏ចម្រើន មួយទៀតឥតមានបុគ្គលណាមួយ អាច រាប់អត្តភាពរបស់ពួកសត្វ ដែលធ្លាប់កើតក្នុងរូបភព អរូបភព សញ្ញិភព អសញ្ញិភព និងនេវសញ្ញិនា-សញ្ញិភព ដោយការរាប់បូក ឬរាប់ដោយគំនិតបានឡើយ (បុគ្គលដែលបាន នូវចេតោសមាធិនោះ) ទើបរលឹកនូវជាតិ ដែលធ្លាប់អាស្រ័យនៅក្នុងកាល មុនជាច្រើនជាតិ ព្រមទាំងអាការៈ ព្រមទាំងឧទ្ទេសបាន ដោយប្រការដូច្នេះ ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុងបុព្វេនិវាសានុស្សតិ-ញ្ញាណ ។</p>
        <p><a class='ref km' id='km៨៩' href='#km៨៩'>៨៩</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ ទ្រង់សម្តែងធម៌ ក្នុងចុតូបបាតញ្ញាណ គឺញាណជាគ្រឿង ដឹងនូវចុតិនិងបដិសន្ធិ របស់សត្វទាំងឡាយ ដោយទេសនាណា ទេសនានុ៎ះ ប្រសើរក្រៃលែង ។ បពិត្រព្រះអង្គដ៏ចម្រើន សមណៈឬព្រាហ្មណ៍ពួកខ្លះ ក្នុងលោកនេះ អាស្រ័យសេចក្តីព្យាយាម ជាគ្រឿងដុតកិលេស ។ បេ ។ កាល បើចិត្ត តម្កល់នៅមាំហើយយ៉ាងណា ក៏បាននូវចេតោសមាធិ មានសភាព យ៉ាងនោះ ឃើញនូវសត្វទាំងឡាយដែលច្យុតនិងចាប់បដិសន្ធិ ទាបថោក និងឧត្តម មានសណ្ឋានល្អនិងអាក្រក់មានគតិល្អ មានគតិអាក្រក់ ដោយចក្ខុ ដូចជាទិព្វ ដ៏បរិសុទ្ធលើសលែងជាងចក្ខុ របស់មនុស្សសាមញ្ញ រមែងដឹង ច្បាស់នូវសត្វទាំងឡាយ ដែលអន្ទោលទៅតាមកម្មថា អើហ្ន៎សត្វទាំងនេះ ជាអ្នកប្រកប ដោយកាយទុច្ចរិត ប្រកបដោយវចីទុច្ចរិត ប្រកបដោយមនោ-ទុច្ចរិត តិះដៀលនូវពួកព្រះអរិយបុគ្គល ប្រកាន់ខាងមិច្ឆាទិដ្ឋិ កាន់យកនូវ កម្មជាមិច្ឆាទិដ្ឋិ សត្វទាំងនោះ លុះបែកធ្លាយរាងកាយ បន្ទាប់អំពីមរណៈទៅ ក៏ទៅកើតក្នុងអបាយ ទុគ្គតិ វិនិបាត នរក ចំណែកខាងពួកសត្វទាំងនេះ ជា អ្នកប្រកបដោយកាយសុចរិត ប្រកបដោយវចីសុចរិត ប្រកបដោយមនោ-សុចរិត មិនតិះដៀលនូវពួកព្រះអរិយបុគ្គល ប្រកាន់ខាងសម្មាទិដ្ឋិ កាន់យក នូវកម្មជាសម្មាទិដ្ឋិ សត្វទាំងនោះ លុះបែកធ្លាយរាងកាយ បន្ទាប់អំពីមរណៈ ទៅ ក៏ទៅកើតក្នុងសុគតិសួគ៌ទេវលោក ។ បុគ្គលនោះ រមែងឃើញ នូវសត្វ ទាំងឡាយ ដែលច្យុតនិងចាប់បដិសន្ធិ ទាបថោកនិងឧត្តម មានសណ្ឋានល្អ និងអាក្រក់ មានគតិល្អ មានគតិអាក្រក់ ដោយចក្ខុជាទិព្វដ៏បរិសុទ្ធលើស លែងជាងចក្ខុ របស់មនុស្សសាមញ្ញ ដឹងច្បាស់នូវសត្វទាំងឡាយដែល អន្ទោលទៅតាមកម្ម ដោយប្រការដូច្នេះ ។ បពិត្រព្រះអង្គដ៏ចម្រើន នេះជា ទេសនា ដ៏ប្រសើរក្នុងចុតូបាតញ្ញាណ របស់សត្វទាំងឡាយ ។</p>
        <p><a class='ref km' id='km៩០' href='#km៩០'>៩០</a>បពិត្រព្រះអង្គដ៏ចម្រើន ពាក្យខាងមុខ នៅមានតទៅទៀត ព្រះមានព្រះភាគ សម្តែងនូវធម៌ក្នុងឥទ្ធិវិធា (វិធីនៃឫទ្ធិ) ទាំងឡាយ ដោយ ទេសនាណា ទេសនានុ៎ះ ប្រសើរក្រៃលែង ។ បពិត្រព្រះអង្គដ៏ចម្រើន ឥទ្ធិវិធា មាន ២ យ៉ាង ។ បពិត្រព្រះអង្គដ៏ចម្រើន ឫទ្ធិប្រកបដោយអាសវៈ ប្រកប ដោយឧបធិ ព្រះអង្គមិនត្រាស់ហៅថា ឫទ្ធិរបស់ព្រះអរិយឡើយ ១ ។ បពិត្រព្រះអង្គដ៏ចម្រើន ឫទ្ធិមិនមានអាសវៈ មិនមានឧបធិ ទើបព្រះអង្គ ត្រាស់ថា ឫទ្ធិរបស់ព្រះអរិយៈ ១ ។ បពិត្រព្រះអង្គដ៏ចម្រើន ចុះឫទ្ធិប្រកប ដោយអាសវៈ ប្រកបដោយឧបធិ ដែលព្រះអង្គមិនត្រាស់ថា ឫទ្ធិរបស់ ព្រះអរិយៈនោះ តើដូចម្តេច ។ បពិត្រព្រះអង្គដ៏ចម្រើន សមណៈឬព្រាហ្មណ៍ ពួកខ្លះ ក្នុងលោកនេះ អាស្រ័យ​សេចក្តីព្យាយាម ជាគ្រឿងដុតកិលេស អាស្រ័យសេចក្តីព្យាយាម ជាគ្រឿងតម្កល់មាំ អាស្រ័យសេចក្តីព្យាយាម ជា គ្រឿងប្រកបរឿយ ៗ អាស្រ័យសេចក្តីមិនប្រមាទ អាស្រ័យសេចក្តីធ្វើទុក ក្នុងចិត្តដោយប្រពៃ កាលបើចិត្តតម្កល់មាំហើយ យ៉ាងណា ក៏បាននូវ ចេតោសមាធិ មានសភាពយ៉ាងនោះ បាននូវឥទ្ធិវិធាច្រើនប្រការ មនុស្សតែ ម្នាក់ (និម្មិត) ទៅជាមនុស្សច្រើននាក់ក៏បាន មនុស្សច្រើននាក់ (និម្មិត) ទៅជា មនុស្សម្នាក់ក៏បាន ដើរ (ចេញពីខាងក្នុង) ទៅកាន់ទីវាល ទីខាងក្រៅក៏បាន ដើរទម្លុះទៅខាងក្រៅជញ្ជាំង ខាងក្រៅកំពែង ខាងក្រៅភ្នំក៏បាន ឥតមាន ទើសទាល់ ដូចជាដើរទៅឯអាកាស មុជងើបក្នុងផែនដី ដូចជាមុជងើបក្នុង ទឹកក៏បាន ដើរទៅលើទឹក មិនបែកធ្លាយ ដូចជាដើរលើផែនដីក៏បាន ពែន ភ្នែនចង្រ្កម ឯអាកាសដូចសត្វបក្សីក៏បាន ។ ស្ទាបអង្អែល ចាប់ពាល់ព្រះចន្ទ និងព្រះអាទិត្យនេះ ដែលមានឫទ្ធិច្រើនយ៉ាងនេះ មានអានុភាពច្រើនយ៉ាង នេះ ដោយដៃខ្លួនឯងក៏បាន ញុំាងកាយឲ្យប្រព្រឹត្តទៅ រហូតដល់ព្រហ្មលោក ក៏បាន ។ បពិត្រព្រះអង្គដ៏ចម្រើន នេះឫទ្ធិប្រកបដោយអាសវៈ ប្រកបដោយ ឧបធិ ដែលមិនហៅថា ឫទ្ធិរបស់ព្រះអរិយៈឡើយ ។ បពិត្រព្រះអង្គដ៏ចម្រើន ចុះឫទ្ធិមិនមានអាសវៈ មិនមានឧបធិ ដែលហៅថា ឫទ្ធិរបស់ព្រះអរិយៈនោះ តើដូចម្តេច ។ បពិត្រព្រះអង្គដ៏ចម្រើន បើភិក្ខុក្នុងសាសនានេះ ប្រាថ្នាថា អាត្មាអញគប្បីជាអ្នកសម្គាល់ថា មិនជា​បដិកូល ក្នុងរបស់ជាបដិកូល ដូច្នេះ រមែងជាអ្នកសម្គាល់ថា មិនជាបដិកូល ក្នុងរបស់ជាបដិកូលនោះ បើភិក្ខុ ប្រាថ្នាថា អាត្មាអញ គប្បីជាអ្នកសម្គាល់ថា ជាបដិកូលក្នុងរបស់ មិនជា បដិកូលដូច្នេះ រមែងជាអ្នកសម្គាល់ថាជាបដិកូល ក្នុងរបស់មិនជាបដិកូល នោះ បើភិក្ខុប្រាថ្នាថា អាត្មាអញ គប្បីជាអ្នកសម្គាល់ថា មិនជាបដិកូលក្នុង របស់ជាបដិកូល នឹងមិនជាបដិកូលដូច្នេះ រមែងជាអ្នកសម្គាល់ថា ជាមិន បដិកូលក្នុងរបស់ជាបដិកូល ក្នុងរបស់ជាបដិកូល និងមិនជាបដិកូលនោះ បើភិក្ខុប្រាថ្នាថា អាត្មាអញ គប្បីជាអ្នកសម្គាល់ថា ជាបដិកូល ក្នុងរបស់ជា បដិកូល នឹងមិនជាបដិកូល ដូច្នេះ រមែងជាអ្នកសម្គាល់ថា ជាបដិកូល ក្នុងរបស់ជាបដិកូល និងមិនមែនជាបដិកូលនោះ បើភិក្ខុប្រាថ្នាថា អាត្មាអញ គប្បីជាអ្នកមានសតិនិងសម្បជញ្ញៈ វៀរនូវរបស់ជាបដិកូលផង មិនមែនជា របស់បដិកូលផង ទាំងពីរយ៉ាងនោះចេញ ហើយជាអ្នកមានចិត្តព្រងើយ ដូច្នេះ រមែងជាអ្នកមានសតិនិងសម្បជញ្ញៈ មានចិត្តនៅព្រងើយក្នុងរបស់ជា បដិកូល និងមិនមែនជារបស់បដិកូលនោះ ។ បពិត្រព្រះអង្គដ៏ចម្រើននេះ ឯង ជាឫទ្ធិមិនមានអាសវៈ មិនមានឧបធិ ដែលហៅថា ជាឫទ្ធិរបស់ ព្រះអរិយៈ ។ បពិត្រព្រះអង្គដ៏ចម្រើន នេះជាទេសនា ដ៏ប្រសើរ ក្នុងឥទ្ធិវិធា ទាំងឡាយ ។ បពិត្រព្រះអង្គដ៏ចម្រើន នេះជាទេសនាដ៏ប្រសើរ ក្នុងឥទ្ធិវិធា ទាំងឡាយ ។ ព្រះមានព្រះភាគ ទ្រង់ជ្រាបច្បាស់នូវទេសនានោះ ឥតមាន សេសសល់ កាលព្រះមានព្រះភាគ ជ្រាបច្បាស់នូវទេសនានោះ ឥតមាន សល់ហើយ នឹងរកបុគ្គលដែលគួរដឹងច្បាស់ ជាងព្រះអង្គនោះទៅទៀត គ្មាន សមណៈឬព្រាហ្មណ៍ឯទៀត កាលបើដឹង ក៏នឹងដឹងជាងព្រះមានព្រះភាគ ក្នុងឥទ្ធិវិធាទាំងឡាយមិនមានឡើយ ។</p>
        <p><a class='ref km' id='km៩១' href='#km៩១'>៩១</a>បពិត្រព្រះអង្គដ៏ចម្រើន អំពើណាដែលកុលបុត្រអ្នកមានសទ្ធា មានព្យាយាម មិនបន្ធូរបន្ថយ មានព្យាយាមខ្ជាប់ខ្ជួន គប្បីសម្រេចដោយ ព្យាយាមខ្ជាប់ខ្ជួន របស់បុរស ដោយសេចក្តីប្រឹងប្រែងរបស់បុរស ដោយការ ខ្នះខ្នែងរបស់បុរស ដោយកិរិយានាំទៅ នូវធុរៈរបស់បុរស អំពើនោះ ព្រះមានព្រះភាគ បានសម្រេចហើយ ដោយលំដាប់ ។ បពិត្រព្រះអង្គ ដ៏ចម្រើន ព្រះមានព្រះភាគ មិនបានប្រកបនូវកាមសុខល្លិកានុយោគ ក្នុង កាមទាំងឡាយដ៏ទាបថោក ជារបស់អ្នកស្រុក របស់បុថុជ្ជន មិនមែនជារបស់ ព្រះអរិយៈ មិនប្រកបដោយប្រយោជន៍ផង មិនបានប្រកបនូវអត្តកិលម-ថានុយោគជាទុក្ខ មិនមែនជារបស់ព្រះអរិយៈ មិនប្រកបដោយប្រយោជន៍ ផង ព្រះមានព្រះភាគ ទ្រង់បានដូចសេចក្តីប្រាថ្នា បានដោយឥតលំបាក បានដោយធំទូលាយ នូវឈានទាំង ៤ ដ៏កន្លងបង់នូវកាមាវចរចិត្ត ជាសុខ-វិហារធម៌ ក្នុងបច្ចុប្បន្នផង ។ បពិត្រព្រះអង្គដ៏ចម្រើន បើមានអ្នកផងសួរ ខ្ញុំព្រះអង្គយ៉ាងនេះថា បពិត្រព្រះសារីបុត្រមានអាយុ ពួកសមណៈ ឬ ព្រាហ្មណ៍ឯទៀត ដែលកន្លងហួសទៅហើយ ជាអ្នកមានញាណដ៏លើស លបជាងព្រះមានព្រះភាគ ក្នុងការត្រាស់ដឹង មានខ្លះដែរឬ ។ បពិត្រព្រះអង្គ​ដ៏ចម្រើន កាលបើមានអ្នកផងគេសួរយ៉ាងនេះ ខ្ញុំព្រះអង្គត្រូវប្រាប់គេថា មិនមានទេ ។ បើគេសួរថា បពិត្រព្រះសារីបុត្រមានអាយុ ពួកសមណៈ ឬព្រាហ្មណ៍ឯទៀត ក្នុងកាលដែល​មិនទាន់មានមក ជាអ្នកមានញាណ​ដ៏លើសលប់ជាងព្រះមានព្រះភាគ ក្នុងការត្រាស់ដឹងនឹងមានខ្លះ ដែរឬ ។ បពិត្រព្រះអង្គដ៏ចម្រើន កាលបើមានអ្នកផងគេសួរយ៉ាងនេះ ខ្ញុំព្រះអង្គត្រូវ ប្រាប់គេថា មិនមានទេ ។ បើមានគេសួរថា បពិត្រព្រះសារីបុត្រមានអាយុ ពួកសមណៈ ឬព្រាហ្មណ៍ឯទៀត ក្នុងកាលឥឡូវនេះ ជាអ្នកមានញាណ ដ៏លើសលប់ ជាង ព្រះមានព្រះភាគ ក្នុងការត្រាស់ដឹង មានខ្លះដែរឬ ។ បពិត្រព្រះអង្គដ៏ចម្រើន កាលបើ មានអ្នកផងគេសួរយ៉ាងនេះ ខ្ញុំព្រះអង្គត្រូវ​ប្រាប់គេថា មិនមានទេ ។ បពិត្រព្រះអង្គដ៏ចម្រើន បើមានអ្នកផងសួរ​ខ្ញុំ​ព្រះអង្គយ៉ាងនេះថា បពិត្រព្រះសារីបុត្រមានអាយុ ពួកសមណៈឬ​ព្រាហ្មណ៍​ឯទៀត ដែលកន្លងហួសទៅហើយ ជាអ្នកមានញាណស្មើៗ នឹង ព្រះមានព្រះភាគ ក្នុងការត្រាស់ដឹងមានខ្លះ ដែរឬ ។ បពិត្រព្រះអង្គដ៏ចម្រើន កាលបើ មានអ្នកផងសួរយ៉ាងនេះ ខ្ញុំព្រះអង្គត្រូវប្រាប់គេថា បើយ៉ាងនោះ មានមែន ។ បើមាន គេសួរថា បពិត្រព្រះសារីបុត្រមានអាយុ ពួកសមណៈ ឬ ព្រាហ្មណ៍ឯទៀត ដែលមិនទាន់មានមក ជាអ្នកមានញាណស្មើ ៗ នឹង​ព្រះមានព្រះភាគ ក្នុងការត្រាស់ដឹង មានខ្លះដែរឬ ។ បពិត្រព្រះអង្គដ៏ចម្រើន កាលបើមានអ្នកផង សួរយ៉ាងនេះ ខ្ញុំព្រះអង្គ ត្រូវប្រាប់គេថា បើយ៉ាងនោះ មានមែន ។ បើមានគេសួរថា បពិត្រព្រះសារីបុត្រមានអាយុ ពួកសមណៈ​ឬព្រាហ្មណ៍ឯទៀត ក្នុងកាលឥឡូវនេះ ជាអ្នកមានញាណស្មើ ៗ នឹង​ព្រះមានព្រះភាគ ក្នុងការត្រាស់ដឹងមានដែរឬ ។ បពិត្រព្រះអង្គដ៏ចម្រើន កាលបើមានអ្នកផង សួរយ៉ាងនេះ ខ្ញុំព្រះអង្គ ត្រូវប្រាប់គេថា មិនមានទេ ។ បពិត្រព្រះអង្គដ៏ចម្រើន បើមានអ្នកផង សួរយ៉ាងនេះថា ព្រះសារីបុត្រមាន​អាយុ ព្រោះហេតុអ្វី បានជាដឹងខ្លះ មិនដឹងខ្លះ ។ បពិត្រព្រះអង្គដ៏ចម្រើន កាលបើមានអ្នកផង សួរយ៉ាងនេះខ្ញុំព្រះអង្គ ត្រូវព្យាករយ៉ាងនេះថា ម្នាល​អ្នកមានអាយុ ពាក្យនេះអាត្មាបានស្តាប់ ចំពោះព្រះភក្រ្ត បានទទួលចំពោះ ព្រះភក្រ្តព្រះមានព្រះភាគ យ៉ាងនេះថា ព្រះអរហន្តសម្មាសម្ពុទ្ធទាំងឡាយ ដែលកន្លង​ទៅហើយ ក៏មានញាណស្មើ ៗ នឹងតថាគត ក្នុងការត្រាស់ដឹង​ដូច្នេះ ម្នាលអ្នកមានអាយុ ពាក្យនេះ អាត្មាបានស្តាប់ ចំពោះព្រះភក្រ្ត បាន​ទទួលចំពោះព្រះភក្រ្តព្រះមានព្រះភាគ មកហើយថា ព្រះអរហន្តសម្មា-សម្ពុទ្ធ​ទាំងឡាយ ក្នុងកាលមិនទាន់មានមក នឹងមានញាណស្មើៗ នឹង តថាគត ក្នុងការត្រាស់ដឹងដូច្នេះ ម្នាលអ្នកមានអាយុ ពាក្យនេះ អាត្មាបាន ស្តាប់ ចំពោះព្រះភក្រ្ត បានទទួលចំពោះព្រះភក្រ្តព្រះមានព្រះភាគ យ៉ាង នេះថា មានព្រះអរហន្តសម្មាសម្ពុទ្ធទាំងឡាយ ២ ព្រះអង្គត្រាស់ឡើងក្នុង លោកធាតុមួយ មិនមុនមិនក្រោយ (ដំណាលគ្នា) ដំណើរនេះ មិនមែនជា ឋានៈ គឺមិនមានហេតុ ជាទំនង ដូច្នោះទេ ។</p>
        <p><a class='ref km' id='km៩២' href='#km៩២'>៩២</a>បពិត្រព្រះអង្គដ៏ចម្រើន ចុះកាលបើមានអ្នកផងសួរយ៉ាងនេះ ខ្ញុំព្រះអង្គ ក៏ឆ្លើយតបទៅនឹងគេ យ៉ាងនេះ ឈ្មោះថា និយាយទៅតាម ព្រះពុទ្ធវចនៈ របស់ព្រះមានព្រះភាគ មិនបានពោលបង្កាច់ព្រះមាន ព្រះភាគដោយពាក្យមិនពិត ឆ្លើយនូវធម៌ សមគួរតាមធម៌ ទាំងវាទានុវាទ (កាលពោលតាមវាទៈ) ណាមួយ ដែលប្រកបដោយហេតុ ក៏ឈ្មោះថា មិន មកកាន់ទីដែលគួរតិះដៀលដែរឬ ។ ព្រះមានព្រះភាគត្រាស់ថា អើ សារីបុត្រ កាលបើមានអ្នកផង សួរយ៉ាងនេះ អ្នកក៏ឆ្លើយតបទៅនឹងគេយ៉ាងនេះ ឈ្មោះថានិយាយតាមពាក្យរបស់តថាគត មិនបាននិយាយបង្កាច់តថាគត ដោយពាក្យ មិនពិត ឆ្លើយនូវធម៌សមគួរដល់ធម៌ហើយ ទាំងវាទានុវាទណា មួយ ដែលប្រកបដោយហេតុ ក៏ឈ្មោះថា មិនបានមកកាន់ទី គួរតិះដៀល ឡើយ ។</p>
        <p><a class='ref km' id='km៩៣' href='#km៩៣'>៩៣</a>កាលព្រះមានព្រះភាគ ត្រាស់យ៉ាងនេះរហ័ស ទើបឧទាយីមាន អាយុក្រាបបង្គំទូលព្រះមានព្រះភាគ យ៉ាងនេះថា បពិត្រព្រះអង្គដ៏ចម្រើន ហេតុនេះ អស្ចារ្យណាស់ បពិត្រព្រះអង្គដ៏ចម្រើន ហេតុនេះមិនដែលមាន សោះ អម្បាលព្រះតថាគតមានឫទ្ធិ ច្រើនយ៉ាងនេះ មានអានុភាពច្រើន យ៉ាងនេះ គង់តែមិនធ្វើព្រះអង្គឲ្យប្រាកដ ព្រោះព្រះតថាគត ទ្រង់មិនមាន សេចក្តីប្រាថ្នា ទ្រង់សន្តោស មានព្រះហឫទ័យផូរផង់ ចាកកិលេស បពិត្រ ព្រះអង្គដ៏ចម្រើន ពួកបរិញ្វជកជាអន្យតិរិ្ថយក្រៅ ចាកធម៌វិន័យនេះ (បើ) ពិចារណាឃើញនូវធម៌មួយ ៗ ក្នុងខ្លួនហើយពួកបរិញ្វជកទាំងនោះ នឹង លើកទង់ ដើរប្រកាសប្រាប់គ្នាដោយហេតុ មានប្រមាណប៉ុណ្ណេះថា (រកអ្នក ណាស្មើនឹងយើងបាន) បពិត្រព្រះអង្គដ៏ចម្រើន ហេតុនេះអស្ចារ្យណាស់ បពិត្រព្រះអង្គដ៏ចម្រើន ហេតុនេះ មិនដែល​មានសោះ អម្បាលព្រះតថាគត មានឫទ្ធិច្រើនយ៉ាងនេះ មានអានុភាពច្រើន យ៉ាងនេះ គង់តែមិនធ្វើព្រះអង្គ ឲ្យប្រាកដ ព្រោះព្រះតថាគតទ្រង់មិនមានសេចក្តីប្រាថ្នា ទ្រង់សន្តោស មាន ព្រះហឫទ័យផូរផង់ចាកកិលេស ។ ព្រះអង្គត្រាស់ថា ម្នាលឧទាយី អ្នកចូរ មើលចុះ អម្បាលដូចតថាគតមានឫទ្ធិយ៉ាងនេះ មានអានុភាពច្រើនយ៉ាង នេះ គង់តែមិនធ្វើខ្លួនឲ្យប្រាកដ ព្រោះតថាគតជាអ្នកមិនមានសេចក្តីប្រាថ្នា ជាអ្នកសន្តោស មានចិត្តផូរផង់ចាកកិលេស ម្នាលឧទាយី ពួកបរិញ្វជក ជាអន្យតិរ្ថិយក្រៅចាក ធម៌វិន័យនេះ បើពិចារណាឃើញនូវធម៌មួយ ៗ ក្នុងខ្លួនហើយ ពួកបរិញ្វជកនោះ នឹងលើកទង់ដើរ ប្រកាសប្រាប់គ្នាដោយ ហេតុ មានប្រមាណប៉ុណ្ណេះថា (រកអ្នកណាស្មើ នឹងយើងបាន) ម្នាលឧទាយី អ្នកចូរមើលចុះ អម្បាលតថាគត មានឫទ្ធិច្រើនយ៉ាងនេះ មានអានុភាព ច្រើនយ៉ាងនេះ គង់តែមិនធ្វើខ្លួនឲ្យប្រាកដ ព្រោះតថាគត ជាអ្នកមិនមាន សេចក្តីប្រាថ្នា ជាអ្នកសន្តោស មានចិត្តផូរផង់ចាកកិលេស ។ លំដាប់នោះ ព្រះមានព្រះភាគ ទ្រង់ត្រាស់ហៅព្រះសារីបុត្រ មានអាយុមកថា ម្នាល សារីបុត្រ ចូរអ្នក​ពោលធម្មបរិយាយនេះ ដល់ពួកភិក្ខុ ភិក្ខុនី ឧបាសក ឧបាសិកា រឿយ ៗ ចុះ ម្នាលសារីបុត្រ ព្រោះថា សេចក្តីសង្ស័យ ឬសេចក្តី ងឿងឆ្ងល់ ចំពោះតថាគតនឹងមានមកដល់ មោឃបុរសពួកណា សេចក្តី សង្ស័យ ឬសេចក្តីងឿងឆ្ងល់របស់មោឃបុរសពួកនោះ ចំពោះតថាគតនោះ នឹងសាបសូន្យទៅព្រោះបានស្តាប់ធម្មបរិយាយនេះ មិនខាន ។ ព្រះសារីបុត្រ មានអាយុ ក៏សម្តែងនូវអំណរនេះ ចំពោះព្រះភក្រ្ត នៃព្រះមានព្រះភាគ ដោយប្រការដូច្នេះឯង ។ ព្រោះហេតុដូច្នោះ សូត្រនេះឈ្មោះថា សម្បសាទនីយសូត្រ ដោយវេយ្យាករណ៍នេះ ដូច្នេះឯង ។</p>
        <p>ចប់ សម្បសាទនីយសូត្រ ទី ៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>