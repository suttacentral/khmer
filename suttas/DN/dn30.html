<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn30' lang='km'>
        <header>
            <ul>
                <li>សុត្តន្តបិដក ទីឃនិកាយ</li>
                <li>បាដិកវគ្គ</li>
                <li>ឆដ្ឋភាគ</li>
            </ul>
            <h1>លក្ខណសូត្រ ទី ៧</h1>
        </header>
        <p><a class='ref km' id='km1' href='#km1'>១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ គង់ក្នុងវត្តជេតពន របស់អានាថបិណ្ឌិកសេដ្ឋី ជិតក្រុងសាវត្ថី ។ ក្នុងវេលា នោះឯង ព្រះមានព្រះភាគទ្រង់ត្រាស់ ហៅភិក្ខុទាំងឡាយមកថា ម្នាល់ភិក្ខុ ទាំងឡាយ ។ ភិក្ខុទាំងនោះឆ្លើយតបព្រះពុទ្ធដីកា នៃព្រះមានព្រះភាគថា បពិត្រព្រះអង្គដ៏ចម្រើន ។ ព្រះមានព្រះភាគទ្រង់ត្រាស់ពាក្យនេះថា ម្នាល ភិក្ខុទាំងឡាយ មហាបុរសប្រកបដោយមហាបុរិសលក្ខណៈ ៣២ ប្រការ នេះមហាបុរស (នោះ) រមែងមានគតិ ២ យ៉ាង មិនមែនក្រៅពី ២ យ៉ាង​នេះទេ គឺបើមហាបុរសនៅគ្រប់គ្រងគេហដ្ឋាន នឹងបានជាស្តេចក្រពត្តិ​ប្រកបដោយធម៌ ជាស្តេចទ្រង់ធម៌មានជ័យជម្នះផ្សាយអំណាច រហូតដល់​ផែនដី ដែលមាន មហាសមុទ្រទាំង ៤ ព័ទ្ធជុំវិញ ទ្រង់ដល់នូវភាវៈជាអ្នក​មានជនបទដ៏មាំមួន ទ្រង់ប្រកបដោយរតន៍ ៧ ប្រការឯរតន៍ ៧ ប្រការ​នៃ​ស្តេច​ចក្រពត្តិនោះ គឺ ចក្ករតន៍ ១ ហត្ថិរតន៍ ១ អស្សរតន៍ ១ មណិរតន៍ ១ ឥត្ថីរតន៍ ១ គហិបតិរតន៍ ១ បរិនាយករតន៍ ១ រួមត្រូវជា ៧ ប្រការ ។ ព្រះរាជបុត្ររបស់ស្តេចចក្រពត្តិនោះ ក៏មានចំនួន ច្រើនពាន់ច្រើន​តែជាអ្នក​ក្លៀវក្លា មានរូបសណ្ឋានជាអ្នកអង់អាច អាចញ៉ាំញីនូវសេនា​របស់​ស្តេចឯទៀតបាន ។ ព្រះអង្គប្រាបប្រាមគ្រប់គ្រងនូវផែន ដីនេះដែលមាន​សាគរ​ជាទីបំផុត ឲ្យជាផែនដីឥតមាន​គោល ឥតមាននិមិត្ត ឥតមានបន្លា គឺ ចោរឡើយ ជាផែនដីស្តុកស្តម្ភមាំមួនក្សេមក្សាន្ត ឥតមានឧបទ្រព ឥតមាន​ទីពួនរបស់ចោរ ដោយធម៌ដ៏ស្មើគឺសីល ៥ មិនបាច់ពឹងអាជ្ញា​មិនបាច់​ពឹង គ្រឿងសស្ត្រាវុធឡើយ បើមហាបុរសនោះចេញចាកគេហដ្ឋាន ទៅទ្រង់​ព្រះ​ផ្នួសហើយ នឹងបានត្រាស់ជាអរហន្តសម្មាសម្ពុទ្ធ ក្នុងលោកមានដម្បូល​គឺកិលេស​បើក​ចេញហើយ ។ ម្នាលភិក្ខុទាំងឡាយ មហាបុរសប្រកប​ដោយ​មហា​​បុរិសលក្ខណៈ ៣២ ប្រការ​​​នោះ តើដូចម្តេចខ្លះ ទើបបានជាមានគតិ ២ យ៉ាង មិនមែនក្រៅពី ២ យ៉ាងនេះ​ឡើយ​ គឺបើមហាបុរសនៅ​គ្រប់គ្រង​គេ​ហដ្ឋាននឹងបាន ជាស្តេចចក្រពត្តិ ។ សេចក្តីបំប្រួញ ។ ​បើមហាបុរស​ចេញ​ចាក​គេហដ្ឋានទៅទ្រង់ព្រះផ្នួស នឹងបានត្រាស់ជាអរហន្តសម្មា​សម្ពុទ្ធ​​​​​ក្នុងលោក មាន​ដម្បូលគឺកិលេសបើកចេញហើយ ។ ម្នាលភិក្ខុទាំងឡាយ មហា​បុរស​ក្នុង​លោកនេះ មានព្រះបាទប្រតិស្ឋានល្អ គឺមានផ្ទៃព្រះបាទទាំងគូរាប ស្មើ​សព្វអន្លើ ។ ម្នាលភិក្ខុទាំងឡាយ មហាបុរសមានព្រះបាទប្រតិស្ឋានល្អ ដោយ​​ហេតុណា ។ ម្នាលភិក្ខុ​ទាំងឡាយ ហេតុនេះឯង ជាមហា​បុរិស​លក្ខណៈរបស់មហាបុរស ។ ម្នាលភិក្ខុទាំងឡាយមួយទៀតត្រង់ផ្ទៃព្រះ​បាទ​​ទាំងគូខាងក្រោមរបស់មហាបុរស មានរូបចក្រកើតឡើង ប្រកបដោយ​ខ្នងកង់នឹងដុំព្រមទាំងកាំ ១០០០ មានចន្លោះស្មើគ្នាគ្រប់អន្លើ ។ ម្នាលភិក្ខុ ទាំងឡាយ ត្រង់ផ្ទៃព្រះបាទទាំងគូខាងក្រោមរបស់មហាបុរស មានរូបចក្រ​កើត​ឡើង ប្រកបដោយខ្នងកង់នឹងដុំព្រមទាំងកាំ ១០០០ មានចន្លោះស្មើ​គ្នា​គ្រប់អន្លើ ដោយហេតុ​ណា ។ ម្នាលភិក្ខុទាំងឡាយ ហេតុនេះឯង ជាមហា​បុរិស​លក្ខណៈ​របស់មហាបុរស ។ ម្នាលភិក្ខុទាំងឡាយមួយទៀត មហា​បុរស​មានព្រះបណ្ហិ គឺ កែង​វែង ។ មានព្រះអង្គុលិ គឺម្រាមព្រះហស្តនឹង​ម្រាមព្រះបាទវែងៗ ។ មានផ្ទៃព្រះហស្តនឹងផ្ទៃព្រះបាទដ៏ទន់ល្មើយ ។ មាន​ផ្ទៃ​ព្រះហស្តនឹងផ្ទៃព្រះបាទប្រទាក់ដោយក្រឡា ដូចជាសំណាញ់ ។ មាន​ព្រះបាទ​ដូចជាអណ្តែតឡើងខាងលើ ។ មានព្រះជង្ឃាគឺស្មងរៀវ​មូល​ត្រសូល ស្រដៀងនឹងស្មង​សត្វទ្រាយ ។ កាលបើទ្រង់ឈរ មិនបាច់ឱន ព្រះអង្គចុះ អាចស្ទាបអង្អែលព្រះជាណុ គឺជង្គង់ ដោយផ្ទៃព្រះហស្តទាំង​ពីរបាន ។ មានព្រះអង្គាវយវៈដែលត្រូវលាក់កំបាំង​ដោយសំពត់ឋិតនៅ​ក្នុង​ស្រោម ។ មានស្បែកសម្បុរថ្លា (លឿងភ្លឺ អន្លង់) ដូចជាសម្បុរ​នៃមាស ។ មានព្រះឆវីគឺសម្បុរថ្ងៃ ល្អិតផូរផង់រលីងស្រិល រអិលធុលី ធ្លាក់មកមិនជាប់​ព្រះកាយ ។ មានព្រះលោមាតែ ១ សរសៃៗ គឺក្នុងរណ្តៅរោម ១ មានរោម ១ ។ មានព្រះ​លោមាមានចុង.ងលើងលើ ព្រះលោមាដែលដុះឡើង​ហើយ​មាន​ចុងឡើងលើជា ទក្ខិណាវដ្ត វិលវង់ព័ទ្ធពេនទៅខាងស្តាំ មានសម្បុរខៀវ ដូចជាសម្បុរនៃផ្កាអញ្ជ័យ កួចមូល ដូចជាកុណ្ឌល ។ មានព្រះកាយត្រង់ ដូចជាកាយនៃព្រហ្ម ។ មានព្រះមំសៈ គឺសាច់ ៧ អន្លើពេញបរិបូណ៌ ។ មាន​ព្រះកាយពាក់កណ្តាលខាងលើ ដូចជាកាយ​នៃរាជសីហ៍ ។ មាន​ព្រះបិដ្ឋិ គឺខ្នង ដ៏ពេញបរិបូណ៌ ។ មានទ្រង់ទ្រាយព្រះកាយ ដូចជាបរិមណ្ឌល នៃដើមជ្រៃ កាយរបស់មហាបុរស ប្រវែងណា ព្យាមរបស់មហា​បុរសក៏​ប្រវែងនោះដែរ គឺមានកាយនឹងព្យាមស្មើគ្នា ។ មានព្រះសូរងមូលសម ។ មានព្រះប្រសាទ គឺសរសៃ ល្អិតឆ្មារដ៏លើសលែង សម្រាប់ទទួលអាហារ ។ មានព្រះ​ហនុកា (ចង្កា) ដូចជាចង្កា នៃរាជសីហ៍ ។ មានព្រះទន្ត ៤០ គត់ ។ មានព្រះទន្តរាបស្មើ ។ មានព្រះទន្តជិតស្និតល្អ ។ មានព្រះទាឋា គឺចង្កូម (ទាំង៤) សស្អាត ។ មានព្រះជិវ្ហា ដ៏ធំវែង ។ មានព្រះសូរស័ព្ទ ដូចជា​សំឡេង​នៃព្រហ្ម ។ កាលបើបញ្ចេញវាចាលាន់​ឮពីរោះ ដូចជាសំឡេង នៃសត្វករវិក ។ មានព្រះនេត្រខៀវស្រស់ ។ មានដួងព្រះនេត្រដូចជា​ភ្នែកនៃ (កូន) គោ ។ មានព្រះឧណ្ណាលោម គឺរោមប្រជុំចិញ្ចើម ដុះត្រង់ចន្លោះ​នៃ​ព្រះភមុកា (ចិញ្ចើម) មានពណ៌សក្បុស ទន់ល្មើយដូចជាសំឡី ។ ម្នាលភិក្ខុទាំងឡាយ មហាបុរសដែលមាន ព្រះឧណ្ណាលោមដុះត្រង់ ចន្លោះនៃព្រះភមុកា មាន​ពណ៌​សក្បុស ទន់ល្មើយដូចជាសំឡី ដោយហេតុយ៉ាងណា ។ ម្នាល​ភិក្ខុ​ទាំង​ឡាយ ហេតុនេះឯង ជាមហាបុរិសលក្ចណៈ របស់មហាបុរស ។ ម្នាលភិក្ខុ​ទាំងឡាយ មួយទៀត មហាបុរស​មានព្រះសីរ្ស ហាក់ដូចជា ប្រដាប់ដោយ​ក្បាំង​មកុដស្រេចស្រាប់ ។ ម្នាលភិក្ខុទាំងឡាយ មហាបុរសដែលមាន ព្រះ​សីរ្ស ហាក់ដូចជាប្រដាប់ដោយក្បាំងមកុដស្រេចស្រាប់ ដោយ​ហេតុ​​ណា ។ ម្នាល​ ភិក្ខុទាំងឡាយ ហេតុនេះឯង ជាមហាបុរិសលក្ខណៈរបស់មហា​បុរស។ ម្នាល​ភិក្ខុទាំង ឡាយ មហាបុរសប្រកបដោយមហាបុរិសលក្ខណៈទាំង ៣២ ប្រ​ការ​នេះឯង ទើបបានជា មានគតិជាពីរយ៉ាង មិនមែនក្រៅអំពី ២ យ៉ាង​នេះ​ឡើយ គឺបើ​មហា​​បុរសនៅគ្រប់គ្រងគេហដ្ឋាន នឹងបានជាស្តេច​ចក្រពត្តិ ។ សេចក្តីបំប្រួញ ។ បើទ្រង់ចេញចាកគេហដ្ឋានទៅ ទ្រង់ព្រះផ្នួស នឹង​បាន​ត្រាស់ជាព្រះអរហន្តសម្មា​សម្ពុទ្ធ ​ក្នុងលោកមានតម្បូលគឺកិលេស បើក​ចេញ​ហើយ ។ ម្នាលភិក្ខុទាំងឡាយ ពួក​ឥសីជាខាងក្រៅ (អួតថា) តែងចេះ​ចាំ មហាបុរិសលក្ខណៈ របស់មហាបុរសទាំង ៣២ ប្រការ​​​នេះឯង តែឥសី​ទាំងនោះឥត ដឹងសោះ ។ ព្រោះមហាបុរសបាន ធ្វើនូវកម្មនេះ ។បេ។ ទើប​បាននូវលក្ខណៈនេះ ។</p>
        <p><a class='ref km' id='km2' href='#km2'>២</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិពីមុន ភពពីមុន លំនៅពីមុន កើតជាមនុស្ស ក្នុងកាលមុន ជាអ្នកបានសមាទាន​មាំមួន ក្នុងកុសលធម៌​ទាំងឡាយ គឺជាអ្នកសមាទានជាប់មិនដាច់ ក្នុងកាយ​សុចរិត វចីសុចរិត មនោសុចរិត ការបរិច្ចាកទាន ការសមាទានសីល ការ​រក្សាឧបោសថ វត្តដែលត្រូវធ្វើចំពោះមាតា វត្តដែលត្រូវធ្វើចំពោះបិតា វត្ត​ដែល​ត្រូវធ្វើចំពោះសមណៈ វត្តដែលត្រូវធ្វើចំពោះ​ព្រាហ្មណ៍ វត្តដែលត្រូវ​ធ្វើ​ចំពោះជន ដែលជាច្បងក្នុងត្រកូល នឹងក្នុងពួកធម៌ជាកុសល ដ៏ក្រៃលែង​ឯ​​​ទៀតៗ ។ ព្រះតថាគតនោះ លុះបែកធ្លាយរាងកាយ បន្ទាប់អំពីសេចក្តី​ស្លាប់ ក៏បានទៅកើតក្នុងសុគតិសួគ៌ទេវលោក ព្រោះហេតុតែកុសលកម្ម ដែល​​​​​​​​​​​​​មហាបុរស​បានធ្វើសន្សំបណ្តុះ ឲ្យធំទូលាយហើយនោះ។ ព្រះតថាគត​​​​​នោះ តែងគ្របសង្កត់​ពួកទេវតាឯទៀតក្នុងឋានសួគ៌នោះ ដោយហេតុ ១០ ប្រការ គឺ អាយុទិព្យ ១ សម្បុរទិព្យ ១ សុខទិព្យ ១ យសទិព្យ ១ ភាព​ជាធំដ៏ជាទិព្យ ១ រូបទិព្យ ១ សំឡេងទិព្យ ១ រសទិព្យ ១ សម្ផ័ស្សទិព្យ ១ ។ លុះព្រះតថាគត ច្យុតចាកឋានសួគ៌នោះ មកកាន់អត្តភាពជាមនុស្ស នេះ ក៏បាននូវមហាបុរិសលក្ខណៈនេះ ។</p>
        <p><a class='ref km' id='km3' href='#km3'>៣</a>ព្រះតថាគតមានជើងប្រតិស្ឋានល្អ ដាក់ជើងលើផែនដីក៏ស្មើ លើកឡើង​ក៏ស្មើ គឺបាទជើងដិតស៊ប់នឹងផែនដីសព្វផ្ទៃជើង ។ ព្រះតថាគត នោះ ប្រកបហើយដោយ​លក្ខណៈនោះ បើនៅគ្រប់គ្រងគេហដ្ឋាន នឹងបាន ជាស្តេចចក្រពត្តិ ប្រកបដោយធម៌ ជាស្តេចទ្រង់ធម៌ មានជ័យជម្នះ ផ្សាយ អំណាចរហូតដល់ផែនដី ដែលមានមហាសមុទ្រ​ទាំង ៤ ព័ទ្ធជុំវិញ នឹងដល់ នូវភាពជាអ្នក មានជនបទដ៏មាំមួន ប្រកបដោយរតន៍ទាំង ៧ ប្រការ ។ រតន៍ ៧ ប្រការរបស់ស្តេចចក្រពត្តិនោះ គឺ ចក្ករតន៍ ១ ហត្ថិរតន៍ ១ អស្សរតន៍ ១ មណិរតន៍ ១ ឥត្ថីរតន៍ ១ គហិបតិរតន៍ ១ បរិនាយករតន៍ ១ រួមត្រូវជា ៧ ប្រការ ។ ព្រះរាជបុត្ររបស់ស្តេចចក្រពត្តិនោះ ក៏មានចំនួនច្រើនពាន់ ច្រើនតែជាអ្នកក្លៀវក្លា មានរូបសណ្ឋានជាអ្នកអង់អាច អាចញាំញីនូវ សេនា​​​​​​របស់ស្តេចឯទៀតបាន ។ ស្តេច​ចក្រពត្តិនោះប្រាប ប្រាមគ្រប់គ្រង ផែនដីនេះ ដែលមានសាគរជាទីបំផុត ឲ្យជាផែនដី ឥតមាន​​គោល ឥត មាន និមិត្ត ឥតមានបន្លាគឺចោរឡើយ ជាផែនដីស្តុកស្តម្ភ មាំមួន ក្សេមក្សាន្ត ឥត មានឧបទ្រព ឥតមានទីពួនរបស់ចោរ ដោយធម៌ស្មើគឺសីល ៥ មិនបាច់​ពឹងអាជ្ញា មិនបាច់ពឹងគ្រឿងសស្រ្តាវុធឡើយ កាលបើព្រះតថាគតនៅ សោយរាជ្យ នឹងបាន​របស់​អ្វី នឹងបានជាអ្នកមិនតក់ស្លុត ដោយមនុស្សណា មួយជាសឹកសត្រូវ ជាបច្ចាមិត្ត កាលបើព្រះតថាគតនៅ សោយរាជ្យនឹងបាន របស់នេះឯង ។ បើចេញចាក​គេហដ្ឋាន​​ទៅបួស នឹងបានត្រាស់ជាអរហន្ត សម្មាសម្ពុទ្ធ ក្នុងលោកមានដម្បូលគឺ​កិលេស​​​បើក​ចេញហើយ កាលបើ ព្រះតថាគតបានត្រាស់ជាព្រះពុទ្ធ បាននូវរបស់អ្វី ទើបជា​​អ្នកមិនតក់​ស្លុត ដោយសឹកសត្រូវ បច្ចាមិត្ត ខាងក្នុងឬខាងក្រៅ គឺ រាគៈក្តី ទោសៈក្តី មោហៈក្តី សមណៈក្តី ព្រាហ្មណ៍ក្តី ទេវតាក្តី មារក្តី ព្រហ្មក្តី អ្នកណាមួយក្តី ក្នុងលោក (នេះ) ។ កាលបើព្រះតថាគតបានត្រាស់ជាព្រះពុទ្ធ បានរបស់នេះឯង ។ លុះព្រះមានព្រះភាគ បានពោលនូវសេចក្តីនេះរួចហើយ ។ ទើបទ្រង់ ត្រាស់ នូវគាថា​ព័ន្ធនេះ ក្នុងលក្ខណៈនោះថា ។</p>
        <p><a class='ref km' id='km4' href='#km4'>៤</a>ព្រះតថាគត តែងត្រេកអរក្នុងវចីសច្ចៈផងក្នុងធម៌ គឺកុសល កម្មបទ ១០ ផង ក្នុងការ ទូន្មាននូវឥន្រ្ទិយផង ក្នុងសេចក្តី សង្រួម (ក្នុងសីល) ផង ក្នុងការសំអាតផ្លូវកាយជាដើម នឹងសីលជាទីនៅ អាស្រ័យ នឹងឧបោសថកម្មផង ក្នុងកិរិយា​មិនបៀតបៀន នូវពួក សត្វផង ក្នុងអំពើដែលមិនរួសរាន់ផង សមាទានមាំទាំ ប្រព្រឹត្តគ្រប់ ទាំងអស់ ។ ព្រោះកម្មនោះឯង ទើបតថាគតបានទៅកាន់ឋានសួគ៌ សោយសេចក្តីសុខ សេចក្តីសម្រាន្ត​នឹងសេចក្តីត្រេកអរ លុះច្យុត ចាក​ឋានសួគ៌​​នោះ បានមកកើតក្នុងមនុស្សលោកនេះវិញក៏មានផ្ទៃ​ជើងទាំងពីររាបស្មើល្អ ជាន់ត្រូវនូវផែនដី (ដោយព្រះបាទដ៏ស្មើ) ។ ពួកជនអ្នកស្គាល់លក្ខណៈ មកប្រជុំគ្នាហើយទាយថា ព្រះតថាគត ដែលមានព្រះបាទ ប្រតិស្ឋានល្អ ទោះបី​នៅជាគ្រហស្ថក្តី ធ្វើ ជាបព្វជិតក្តី ក៏ឥតញាប់ញ័រ (ដោយសត្រូវឡើយ) ព្រោះមាន លក្ខណៈនោះ ជាគ្រឿងឆ្លុះបំភ្លឺ​សេចក្តីនោះ ។ កាលបើនៅគ្រប់គ្រង គេហដ្ឋានតែងមិនញាប់ញ័រ (ដោយសត្រូវ) អាចគ្របសង្កត់នូវ ជនដទៃបាន ពួកសត្រូវក៏មិនអាចញាំញីបាន ព្រះតថាគត មិន បានតក់​ស្លុតនឹងមនុស្សណាមួយ ក្នុងលោកនេះ ដោយសារផល​នៃកម្មនោះឯង ។ បើបុគ្គល (មានលក្ខណៈ) ដូចព្រះតថាគតនោះ ចូលទៅកាន់ផ្នួស រមែងពេញចិត្តត្រេកអរក្នុងនេក្ខម្មៈ បានជាអ្នក ប្រាជ្ញប្រសើរបំផុត អ្នកប្រាជ្ញនោះ ជាអគ្គបុគ្គលប្រសើរជាងនរជន តែងមិនដល់នូវសេចក្តី​ញាប់ញ័រ (ដោយ កិលេស) ជាដាច់ខាត នេះឯងជាធម្មតា​របស់ព្រះតថាគតនោះ ។</p>
        <p><a class='ref km' id='km5' href='#km5'>៥</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិពីមុន ភពពីមុន លំនៅពីមុន កើតជាមនុស្សក្នុងកាលពីមុន ជាអ្នកបាន នាំមក នូវសេក្តីសុខ ឲ្យដល់ជន​ច្រើននាក់ផង ជាអ្នកកម្ចាត់បង់នូវភ័យ គឺសេចក្តី ភ្ញាក់ផ្អើល នឹងសេចក្តីតក់ស្លុតផង ជាអ្នកចាត់ចែង នូវការរក្សាការពារ គ្រប់គ្រងប្រកបដោយធម៌ផង បានឲ្យទានព្រម​ទាំងបរិវារ (របស់ទាន) ផង ។ ព្រះតថាគតនោះ លុះបែកធ្លាយរាងកាយ ខាងមុខអំពី​សេចក្តីស្លាប់ ក៏បានទៅកើតក្នុង សុគតិសួគ៌ទេវលោក ព្រោះកុសលកម្មដែល​ព្រះតថាគត បានធ្វើ សន្សំ បណ្តុះបណ្តាល ឲ្យធំទូលាយនោះឯង ។ ព្រះតថាគត តែង គ្របសង្កត់នូវទេវតាឯទៀត ក្នុងឋានសួគ៌នោះ ដោយហេតុ ១០ ប្រការ ។បេ។ លុះព្រះតថាគតនោះ ច្យុតចាកឋានសួគ៌នោះ មកកាន់ អត្តភាពជាមនុស្ស នេះ ក៏បាននូវ​មហាបុរិសលក្ខណៈនេះ គឺ ត្រង់ផ្ទៃជើងទាំងគូខាង ក្រោម មានរូបចក្រ ប្រកបដោយខ្នង​កង់នឹងដុំ ព្រមទាំងកាំ ១០០០ មាន ចន្លោះ ស្មើគ្នាគ្រប់អន្លើ ។ ព្រះតថាគតនោះ ប្រកប​ដោយ​​​​លក្ខណៈនោះ បើនៅ​គ្រប់គ្រងគេហដ្ឋាន នឹងបានជាស្តេចចក្រពត្តិ ។បេ។ បើបាន ជាស្តេចហើយ តើនឹងបានរបស់អ្វី ទើបជាអ្នកមានបរិវារច្រើន ឯបរិវារច្រើនរបស់​ស្តេច​នោះគឺ ព្រាហ្មណ៍ គហបតី អ្នកនិគម អ្នកជនបទ ពួកស្មៀននឹងមហាមាត្រ ពួកសេនា​មានអង្គ ៤ (មានសេនាដំរីជាដើម) អ្នករក្សាទ្វារ អាមាត្យ ពួក​បរិស័ទ ស្តេច (ចំណុះ) ពួកអ្នកមានទ្រព្យ នឹងពួករាជកុមារ កាលបើបាន​ជាស្តេច នឹងបានរបស់នេះ ។ បើចេញ​ចាកគេហដ្ឋានទៅបួស នឹងបានត្រាស់​ជាព្រះអរហ្តសម្មាសម្ពុទ្ធក្នុងលោក មានតម្បូល​គឺកិលេសបើកចេញហើយ កាលបើបានត្រាស់ជាព្រះពុទ្ធហើយ តើបានរបស់អ្វី ទើបជា​អ្នក​​មាន​បរិវារ​ច្រើន ឯបរិវារច្រើន របស់ព្រះពុទ្ធនោះគឺ ពួកភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ គន្ធព្វ កាលបើបានត្រាស់ជាព្រះពុទ្ធ បាននូវ​បរិស័ទនេះ ។ លុះព្រះមានព្រះភាគបានត្រាស់សេចក្តីនេះចប់ហើយ ។ ទើបទ្រង់ត្រាស់នូវគាថា​ព័ន្ធ​នេះក្នុងលក្ខណៈនោះថា</p>
        <p><a class='ref km' id='km6' href='#km6'>៦</a>ព្រះតថាគតកើតជាមនុស្សក្នុងកាលពីមុនៗ ជាតិពីមុនៗ ជា អ្នកនាំ​នូវសេចក្តីសុខមក ឲ្យដល់ជនច្រើននាក់ ជាអ្នកបន្ទោប​ង់ នូវភ័យ គឺសេចក្តីភ្ញាក់ផ្អើលនឹងសេចក្តីតក់ស្លុត ជាអ្នកខ្វាល់​ខ្វាយ​​ក្នុងការគ្រប់គ្រង ការរក្សា ការពារ ។ ព្រោះ កម្មនោះ ព្រះតថាគត បាន ទៅកាន់ឋានសួគ៌ ហើយសោយសេចក្តីសុខ សេចក្តីសម្រាន្ត នឹងសេចក្តីត្រេកអរ លុះព្រះ តថាគត ច្យុតចាកឋានសួគ៌នោះ មក កើតក្នុងមនុស្សលោកនេះទៀត ក៏បាននូវ ចក្រត្រង់ផ្ទៃជើងទាំងពីរ ប្រកបដោយខ្នងកង់នឹងដុំព្រមទាំងកាំ ១០០០ មានចន្លោះស្មើគ្នា ។ ពួកជនអ្នកស្គាល់លក្ខណៈបានឃើញរាជកុមារដែលមានលក្ខណៈនៃបុណ្យច្រើន (យ៉ាងនេះ) ទើបព្រមគ្នាព្យាករណ៍ថា (ព្រះរាជ កុមារនេះ) នឹងមានបរិវារច្រើន អាចញាំញីនូវសត្រូវបាន ដូចជា​ចក្រដែលមានខ្នងកង់ (នឹងដុំព្រមទាំងកាំ ១០០០) មានចន្លោះ​ស្មើគ្នា ដូច្នោះឯង ។ បើព្រះរាជកុមារ (ដែលប្រកបដោយ​លក្ខណៈ) ដូច្នោះ មិនបានចេញទៅ ទ្រង់ព្រះផ្នួសទេ នឹងបានជា​សេ្តចចក្រពត្តិ ទ្រង់ប្រាបប្រាមផែនដី មានពួកក្សត្រដែល​​​​​​ចុះ ចូល មានយសសក្តិ៍ធំ ទៅតាមហែហមព្រះរាជកុមា​រនោះក្នុងទីនេះ ។ បើព្រះរាជកុមារ (ដែលប្រកបដោយលក្ខណៈ) ដូច្នោះ ចេញទៅ ទ្រង់ព្រះផ្នួស តែងពេញចិត្តត្រេកអរ ចំពោះនេក្ខម្មៈ នឹងបាន ជាអ្នកប្រាជ្ញ មានទេវតាមនុស្ស អសុរ ព្រះឥន្រ្ទ អារក្ស គន្ធព្វ នាគ សត្វបក្សី សត្វជើង ៤ ដែលមានយសសក្តិ៍ធំ ចោមរោម ព្រះពុទ្ធ ដ៏ប្រសើរ ដែលទេវតានឹង មនុស្ស បូជាហើយនោះ។</p>
        <p><a class='ref km' id='km7' href='#km7'>៧</a>ម្នាលភិក្ខុទាំងឡាយ កាលតថាគត អាស្រ័យនូវជាតិពីមុន ភពពី មុន លំនៅ​ពីមុន កើតជាមនុស្សក្នុងកាលមុន ជាអ្នកបានលះបង់ បាណាតិបាត វៀរស្រឡះចាក​បាណាតិបាត ជាអ្នកដាក់ចុះនូវអាជ្ញា នឹង គ្រឿង សស្រ្តាវុធ មានសេចក្តីខ្មាសបាប មាន​ចិត្ត​​អាសូរ ករុណា តែង អនុគ្រោះសព្វសត្វដោយប្រយោជន៍ ។ ព្រះតថាគតនោះ ព្រោះ​បានធ្វើនូវ កុសលកម្មនោះ ។បេ។ លុះព្រះតថាគតនោះច្យុតចាកឋានសួគ៌នោះ មក​កាន់ ​អត្តភាព ជាមនុស្សនេះ ក៏បាននូវ មហាបុរិសលក្ខណៈទាំង ៣ នេះ គឺជាអ្នកមាន​កែង​ជើងវែង ១ មាន ម្រាមដៃនឹងម្រាមជើងវែងៗ ១ មានកាយ​ត្រង់ដូចជាកាយព្រហ្ម ១ ។ ព្រះតថាគតនោះ ប្រកបដោយលក្ខណៈ (ទាំង ៣) នោះ បើនៅគ្រប់គ្រងគេហដ្ឋាន នឹងបានជាស្តេចចក្រពត្តិ ។បេ។ បានជា​ស្តេចហើយ តើនឹងបាននូវ របស់អ្វី គឺនឹងបាន​ជាអ្នកមានអាយុវែង ប្រតិស្ឋាន​នៅអស់កាលយូរ គ្រប់គ្រងនូវជន្មាយុឲ្យរស់នៅបាន​យូរ មនុស្សជា​សឹក​សត្រូវនឹងជាបច្ចាមិត្តណាមួយ មិនអាចនឹងផ្តាច់បង់ជីវិតត្រង់រវាង អាយុ​បានទេ កាលបើបានជាស្តេចនឹងបានរបស់នេះឯង ។បេ។ កាលបើ​ព្រះតថាគត​​​​បានត្រាស់ ជាព្រះពុទ្ធ នឹងបានរបស់អ្វី គឺនឹងបានជា​អ្នកមាន​អាយុវែង ប្រតិស្ឋាននៅ​អស់កាលយូរ គ្រប់គ្រងជន្មាយុរស់នៅបានយូរ សមណៈក្តី ព្រាហ្មណ៍ក្តី ទេវតាក្តី មារក្តី ព្រហ្មក្តី អ្នកណាមួយក្តី ជា​សឹក​សត្រូវ ជាបច្ចាមិត្ត ក្នុងលោកនេះ មិនអាចនឹងផ្តាច់​បង់ជីវិតត្រង់រវាង​អាយុឡើយ កាលបើព្រះតថាគតបានត្រាស់ជាព្រះពុទ្ធ នឹងបាននូវ​របស់​​នេះឯង ។ លុះព្រះមានព្រះភាគបានត្រាស់សេចក្តីនេះរួចហើយ ។ ទើបទ្រង់​ត្រាស់​នូវគាថាព័ន្ធនេះ ក្នុងលក្ខណៈនោះថា ។</p>
        <p><a class='ref km' id='km8' href='#km8'>៨</a>ព្រះតថាគតដឹងច្បាស់នូវភ័យអំពីសេចក្តី ស្លាប់ ដែល ហៅថាមរណៈ ចំពោះខ្លួនឯងហើយបាន វៀរ​ស្រ​ឡះ​​ចាកការ សម្លាប់​ នូវសត្វដទៃ ព្រោះអំពើ សុចរិត​នេះឯង ព្រះតថាគត​នោះ បានទៅកើត ក្នុង ឋានសួគ៌ សោយផលវិបាករបស់កម្ម ដែលបាន ធ្វើ ទុក ល្អហើយ ។ លុះច្យុតចាក (ឋានសួគ៌) នោះ មកកើតក្នុង​មនុស្ស​លោក​នេះទៀត ក៏បាននូវ លក្ខណៈ​​ទាំង ៣ នេះក្នុង ភពនេះ គឺជាអ្នកមានកែង ជើងវែងទូលាយ ១ មានកាយត្រង់ ល្អ​ស្អាតដូចជា កាយព្រហ្ម ១ ។ មានភ្នែនល្អ មាន​រូបនៅក្មេង មាន ទ្រង់ទ្រាយល្អ មានជាតិល្អ មានអង្គុលិរបស់ ព្រះតថាគតនោះ ទន់ល្វត់វែងល្អ ព្រះតថាគត​ប្រកប ដោយ មហាបុរិសលក្ខណៈ ៣ (នេះ) ដើម្បីញ៉ាំ​ងជីវិត​ឲ្យប្រព្រឹត្តទៅអស់កាលយូរ ប្រហែលដូចជា នៅក្មេង ។ បើព្រះតថាគតនៅជាគ្រហស្ថតែងញ៉ាំង ជីវិតឲ្យរស់​នៅ​អស់កាលយូរ បើចេញទៅបួសនឹង ញ៉ាំងជីវិតឲ្យរស់​នៅ​អស់​កាល​យូរជាងនោះទៅទៀត ព្រះតថាគត ជាអ្នក​ស្ទាត់​ជំនាញ រមែង​ញ៉ាំង​ជីវិត ឲ្យរស់នៅ ដោយ​ការ​ចម្រើនឫទ្ធិ លក្ខណៈទាំង ៣ នោះ ជានិមិត្តរូបនៃ​ទី​ឃាយុ​ភាព យ៉ាងនេះឯង ។</p>
        <p><a class='ref km' id='km9' href='#km9'>៩</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ​ពីមុន ភពពីមុន លំនៅពីមុន កើតជាមនុស្ស ក្នុងកាលមុនជាអ្នកឲ្យនូវខាទនីយ-​ភោជ​​នីយាហារ មាន​រសជាតិដ៏ថ្លៃថ្លា ព្រមទាំងទឹក (៨ ប្រការ) ដែល​គួរភ្លក្ស គួរលិទ្ធ ។ ព្រះតថាគតនោះ ព្រោះបានធ្វើសន្សំ កុសលកម្មនោះ ។បេ។ លុះបែកធ្លាយរាងកាយ ខាង​មុខ​អំពី​មរណៈ ក៏បាន​ទៅកើតក្នុង​សុគតិ​សួគ៌​ទេវ​​​​​លោក ។បេ។ លុះព្រះតថាគតនោះច្យុត​ចាកឋានសួគ៌នោះ មក​កាន់​ អត្ត​ភាពជាមនុស្សនេះ ក៏បាននូវមហាបុរិសលក្ខណៈនេះ គឺជា​អ្នកមាន​សាច់ដ៏ពេញក្នុងទីទាំង ៧ អន្លើ គឺសាច់ពេញ ត្រង់ខ្នងដៃទាំងពីរ សាច់ពេញ​ត្រង់​ខ្នងជើងទាំងពីរ សាច់ពេញត្រង់ចង្កួយស្មាទាំងពីរ សាច់ពេញត្រង់ ក ។ ព្រះតថាគត​នោះ ប្រកបដោយលក្ខណៈនោះ បើនៅគ្រប់គ្រងគេហដ្ឋាន នឹង បានជាស្តេចចក្រពត្តិ ។​​បេ។ ​កាលបើបានជាស្តេចហើយ តើនឹងបាន​របស់អ្វី គឺនឹងបាននូវ ខាទនីយភោជនី​យាហារ មានរសជាតិដ៏ថ្លៃថ្លា ព្រម​ទាំង​​ទឹក (៨ ប្រការ) ដែលគួរភ្លក្ស គួរលិទ្ធ បើបានជាស្តេច​និងបាន​នូវ​របស់នេះឯង ។បេ។ កាលបើព្រះតថាគត​បានត្រាស់ជាព្រះ​ពុទ្ធនិង​បាន​របស់​អ្វីគឺនិងបាននូវខាទនីយភោជនីយាហារ មានរសដ៏ថ្លៃថ្លា ព្រមទាំងទឹក (៨ ប្រការ) ដែលគួរភ្លក្ស គួរលិទ្ធ កាលបើបាន​ត្រាស់​ជាព្រះពុទ្ធ នឹងបាន​របស់នេះឯង ។ លុះព្រះមាន​ព្រះភាគ បានត្រាស់សេចក្តីនេះរួចហើយ ។ ទើបទ្រង់ត្រាស់នូវគាថា​ព័ន្ធ​នេះក្នុង​លក្ខណៈនោះថា ។</p>
        <p><a class='ref km' id='km10' href='#km10'>១០</a>ព្រះតថាគជាអ្នកឲ្យនូវខាទនីយភោជ នីយាហារនិង ទឹក​ដែលគួរលិទ្ធ គួរភ្លក្ស ដែល​មានរស​ជាតិ​ដ៏​ ឧត្តមថ្លៃថ្លា ព្រោះ​កម្ម​ជា​​​សុចរិតនោះ ព្រះតថាគត​នោះ​​​ទើប​រីករាយ ក្នុង នន្ទវ័ន (ឱទ្យាន) អស់កាល​យូរ ។ (លុះ​ច្យុត​មកកើត) ក្នុងម នុស្ស​​​​​​លោក​​​​នេះ ក៏បាន នូវ សាច់ដ៏​ពេញ​ក្នុងទីទាំង ៧ អន្លើ ផងបាននូវ​ផ្ទៃដៃ ​និងផ្ទៃជើង ដ៏ទន់​ល្វន់ផង ជនទាំងឡាយ ដែលជាអ្នកឈ្លាស​ក្នុងការ​ទាយ​នូវ​ព្យញ្ជនៈ និងនិមិត្ត នាំគ្នា ទាយ (ព្រះតថាគត) ព្រោះហេតុ ដែល ព្រះតថាគត បានឲ្យ នូវខាទនី​យភោជនីយាហារ ទើបបាននូវ ខាទនីយភោជនីយាហារ មានរស (ជាតិដ៏ថ្លៃថ្លា) លក្ខណៈនោះ មិនមែនជា គ្រឿងឆ្លុះបំភ្លឺសេចក្តីដល់ព្រះតថាគត ដែលនៅជា គ្រហស្ថ ប៉ុណ្ណោះទេ​​ ទោះ​​​​បីតថាគតចេញទៅបួស ក៏គង់បាន ទទួល ផលនោះដែរ អ្នកដែលបាននូវខាទនីយភោជនីយាហារ មាន រសជាតិ​ដ៏ឧត្តម ហៅថា អ្នកកាត់បង់នូវចំណងរបស់គ្រហស្ថ ទាំងអស់បាន ។</p>
        <p><a class='ref km' id='km11' href='#km11'>១១</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពីមុន ភពពីមុន លំនៅពីមុន កើតជាមនុស្សក្នុងកាលមុនជាអ្នកបានសង្រ្គោះ ដល់ពពួកជនដោយ​សង្គហវត្ថុ ៤ ប្រការ គឺ ទាន ១ ពាក្យជាទីស្រឡាញ់ ១ ការប្រព្រឹត្តដែលជាប្រយោជន៍ ១ ការតាំងខ្លួនស្មើ គឺមិនប្រកាន់ខ្លួន ១ ។ ព្រះតថាគតនោះ លុះបែកធ្លាយរាងកាយ​បន្ទាប់អំពីសេចក្តីស្លាប់ ក៏បាន ទៅកើត ក្នុងសុគតិសួគ៌ទេវលោក ព្រោះកុសលកម្ម ដែលព្រះតថាគត បានធ្វើ សន្សំ បណ្តុះបណ្តាល ឲ្យធំទូលាយនោះឯង ។ លុះព្រះ​តថាគត​នោះ ច្យុតចាកឋានសួគ៌នោះ មកកាន់អត្តភាពជាមនុស្សនេះ ក៏បាន នូវ​មហា​បុរិសលក្ខណៈទាំងពីរនេះ គឺជាអ្នកមានផ្ទៃដៃនឹងផ្ទៃជើងទន់ល្វន់ (​ដូ​ច​​​​ជា​​​​​​​​សំឡី​ដែលគេ​ថ្ពេចអស់ ១០០ ដង) ១ មានផ្ទៃដៃនឹងផ្ទៃជើង ប្រទាក់ ដោយ​ក្រឡា ដូចសំណាញ់ ១ ។ ព្រះតថាគតនោះ ប្រកបដោយ លក្ខណៈ ទាំង​ពីរនោះ បើនៅគ្រប់គ្រងគេហដ្ឋាន នឹង​បាន​ជា​​ស្តេចចក្រពត្តិ ។បេ។ កាល​បើបានជាស្តេចហើយ តើនិងបាននូវរបស់អ្វី គឺនិង​បានជា អ្នក សង្រ្គោះ​នូវជនជាបរិស័ទជនជាបរិស័ទ ដែលព្រះតថាគត បានសង្រ្គោះ​នោះគឺ​ព្រហ្មណ៍ គហិបតិ អ្នកនិគម អ្នកជនបទ ពួកស្មៀន មហាមាត្រ ពួកសេនា​មានអង្គ ៤ (មាន​​​​សេនាដំរី ជាដើម) ឆ្មាំទ្វារ អាមាត្យ រាជបរិស័ទ ស្តេចចំណុះ ស្តេចមានភោគៈ នឹងរាជកុមារ កាល​បើព្រះ​តថាគត​នៅ​ជាស្តេច នឹងបាន របស់នេះឯង ។បេ។ កាលបើព្រះតថាគត​បាន​ត្រាស់​ជាព្រះពុទ្ធ នឹងបាននូវ របស់អ្វី គឺនឹងបានជាអ្នកសង្រ្គោះ​នូវជនជាបរិស័ទ ជនជា​បរិស័ទ​ដែល ព្រះតថាគត បានសង្រ្គោះនោះគឺ ពួកភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ គន្ធព្វ កាលបើព្រះតថាគត​បាន​ត្រាស់​ជាព្រះពុទ្ធ នឹង បានរបស់នេះឯង ។ លុះព្រះមានព្រះភាគ ត្រាស់សេចក្តីនេះរួចហើយ ។ ទើបទ្រង់ត្រាស់គាថាព័ន្ធនេះ ក្នុង​លក្ខណៈ​នោះថា ។</p>
        <p><a class='ref km' id='km12' href='#km12'>១២</a>ព្រះតថាគតបានធ្វើ បានប្រព្រឹត្ត ការសង្រ្គោះ ដោយ ល្អ ដល់ពួក​ជនច្រើននាក់ (ដោយសង្ហវត្ថុ៤ប្រការ) គឺទាន ១ ការ​​ប្រព្រឹត្ត​​​ដែលជាប្រយោជន៍ ១ ពាក្យជា​ទីស្រឡាញ់ ១ សេចក្តី ពេញចិត្ត ក្នុងការតាំងខ្លួនស្មើ ១ ទើបទៅកាន់ឋានសួគ៌ដោយគុណ គឺសេចក្តីមិនប្រមាទ ។ លុះព្រះតថាគតច្យុត (ចាកឋានសួគ៌នោះ) មកកើតក្នុង​ភពនេះទៀត ជាមនុស្សកំឡោះ នៅក្មេងល្អ ​ក៏បាន​​​នូវ​​ អំពើដែលគួរធ្វើ គួរប្រព្រឹត្តទន់ភ្លន់ផង បាននូវសេចក្តីរុង រឿង សេចក្តីឈ្លាសវៃក្រៃលែង នឹងរូបដែលគួរឲ្យអ្នកផង ពិតពិល រមិល មើល ដើម្បីចេញចាកសំណាញ់ ពោលគឺ​សង្សារ ។ ព្រះតថាគ បានចាត់​ចែងការងារ បាន​គ្រប់​គ្រង​នូវផែនដីធំនេះ នឹងការ សង្រ្គោះ​​​​​​ដោយល្អ ចំពោះជន​ជាបរិស័ទពោលពាក្យ ជាទីស្រឡាញ់ ស្វែងរកនូវ​ប្រយោជន៍ នឹងសេចក្តីសុខ អើពើតែនឹង​គុណ​ដែល​ខ្លួន​គាប់ចិត្តដ៏ក្រៃលែង ។ បើព្រះតថាគតលះ​បង់នូវ​ការ​បរិភោគ​កាម​គ្រប់​​យ៉ាងហើយ (ចេញបួស) នឹងបានជា​ព្រះ​ជិន​ស្រី សំដែងនូវ​ធម្មកថាដល់ជនជា បរិស័ទពួក​​ជន​​ជា​​​បរិ​​ស័ទ ដែលបាន​ស្តាប់ធម្ម​ក-​ថា នោះក៏ជ្រះថ្លា ហើយ​​​​ធ្វើតាមពាក្យ​នៃ ព្រះតថាគត​នោះ ទើប​នាំ​​គ្នាប្រ​ព្រឹត្តនូវធម៌ដ៏សមគួរដល់ធម៌ ។</p>
        <p><a class='ref km' id='km13' href='#km13'>១៣</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពីមុន ភពពីមុន លំនៅពីមុន កើតជាមនុស្សក្នុងកាលមុន ជាអ្នកបាន ពោល ពាក្យប្រកបដោយប្រយោជន៍ ទាំង​ប្រកបដោយធម៌ បានពន្យល់ ជនច្រើន នាក់ តែងនាំមកនូវប្រយោជន៍នឹងសេចក្តី សុខឲ្យដល់​សត្វ​​​ទាំងឡាយ ជាអ្នក បូជានូវធម្មទាន ។ ព្រោះកុសលកម្មដែល​ព្រះតថាគត​បានធ្វើ សន្សំឲ្យធំ ទូលាយហើយនោះ ព្រះតថាគតនោះ ។បេ។ លុះព្រះតថាគតនោះ ច្យុត ចាក​ឋានសួគ៌នោះ មកកាន់អត្តភាពជាមនុស្សនេះ ក៏បាននូវមហាបុរិស លក្ខណៈទាំង​ពីរនេះ គឺជាអ្នកមានកជើងដូចជាអណ្តែតឡើង ខាងលើ ១ មានចុងរោមងឡើងលើ ១ ។ ព្រះតថាគតនោះ ប្រកបដោយលក្ខណៈទាំង ពីរនោះ បើនៅគ្រប់គ្រងគេហដ្ឋាន នឹងបានជា​ស្តេច​​​ចក្រពត្តិ ។បេ។ កាលបើ ព្រះតថាកតនៅសោយរាជ្យ នឹងបានរបស់អ្វី គឺនឹងបាន​ជាចម្បង ប្រសើរ ជាប្រធាន ឧត្តម បវរ ជាងពួកជនដែល បរិភោគកាម កាលបើ​ព្រះ​តថាគត នៅសោយរាជ្យ នឹងបានរបស់នេះឯង ។បេ។ កាលបើ ព្រះតថាគត បាន ត្រាស់​ជាព្រះពុទ្ធ នឹងបានរបស់អ្វី គឺនឹងបានជាចម្បង ប្រសើរជា ប្រធាន ឧត្តម បវរ ជាងពួក​សត្វទាំងអស់ កាលបើព្រះតថាគត បានត្រាស់ ជាព្រះ ពុទ្ធ នឹងបានរបស់នេះឯង ។ ព្រះ​មាន​​​​ព្រះភាគត្រាស់ សេចក្តីនេះ​រួច​ហើយ ។ ទើបទ្រង់ត្រាស់គាថាព័ន្ធនេះ ក្នុងលក្ខណៈ​នោះ ថា ។</p>
        <p><a class='ref km' id='km14' href='#km14'>១៤</a>ក្នុងភពពីមុន ព្រះតថាគត បានពោលពាក្យដែល ប្រកប​​​​​ដោយអត្ថ ទាំងប្រកបដោយ ធម៌បានពន្យល់ ប្រយោជន៍​​ដល់ជន ច្រើននាក់ ជាអ្នកបាន​នាំនូវប្រយោជន៍ និង សេចក្តី​សុខ ឲ្យដល់ សត្វទាំងឡាយ ជាអ្នកមិន​មានសេចក្តី កំណាញ់ បានចាត់ ចែងនូវ​ការ​បូជា​ធម្មទាន ។ ព្រះតថាគត​នោះ បានទៅកាន់ឋានសុគតិ រីក​រាយ​ក្នុងឋានសុគតិនោះ ព្រោះ​កម្មជាសុចរិតនោះឯង (លុះច្យុត​ចាកឋានសួគ៌នោះ) មកកើតក្នុងភពនេះ ក៏បាននូវ​លក្ខណៈ ទាំង​ពីរ​​ដើម្បីភាពនៃ សេចក្តីសុខដ៏ឧត្តម ។ ព្រះតថាគត​នោះ​​​មានចុង​រោមង​ឡើង​​​លើ មានសន្លាក់កជើង ប្រតិស្ឋានល្អ មានសាច់​នឹង​​ឈាមប្រផូរ បិទបាំងដោយ​ស្បែក មាន​ជង្គង់ល្អ ។ ព្រះតថាគត​បានប្រកប ដោយលក្ខណៈដូច្នោះ បើនៅ​គ្រប់គ្រង​គេហដ្ឋាន នឹង​បាន​ជា​អ្នកខ្ពង់ខ្ពស់ ជាងពួកជនអ្នក​បរិភោគ​កាម មិនមានអ្នកដទៃ​ក្រៃលែង​​​​​ជាង ព្រះតថាគតនោះបានឡើយ ព្រះតថាគតតែងគ្រប សង្កត់នូវជម្ពូទ្វីប (ទាំងមូល) ។ សូម្បីបព្វជ្ជា (របស់ព្រះតថាគត) ក៏​មិនថយថោកឡើយ តែងដល់នូវ​ភាព​ជា​អ្នក ខ្ពង់ខ្ពស់ ជាងពួក​សត្វ​​ទាំងអស់ មិនមានសត្វ​ឯណាទៀត លើសលុបជាង​ ព្រះ​តថាគត នោះឡើយព្រះតថាគតជាអ្នក គ្រប​​​​​​​​​​​​​សង្កត់​​​​​​​នូវ​​សត្វ​លោក​​ទាំងអស់ ។</p>
        <p><a class='ref km' id='km15' href='#km15'>១៥</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវ ជាតិ ពីមុន ភពពីមុន លំនៅពីមុន កើតជាមនុស្ស ក្នុងកាលមុន ជាអ្នក បាន បង្ហាញនូវសិល្បសាស្រ្ត (ថោកទាប​និង សិល្បសាស្រ្តឧត្តម) ផង នូវវិជ្ជា (ច្រើនប្រការ មានវិជ្ជាស្តោះពស់ជាដើម) ផង នូវចរណៈ គឺសីល ៥ សីល ៨ សីល ១០ ឬបាតិមោក្ខសំវរសីលផង នូវការងារផង ដោយយកចិត្ត ទុក ដាក់ ដោយតាំងចិត្តថា ធ្វើដូចម្តេចហ្ន៎ ពួកជននេះ បានចេះដឹងឆាប់​ បាន ទទួលសេចក្តីប្រតិបត្តិឆាប់ កុំឲ្យលំបាកអស់​កាលជា​យូរ​​អង្វែងឡើយ ។ ព្រះតថាគតនោះ ព្រោះបានធ្វើ សន្សំនូវកុសលកម្មនោះ ។បេ។ លុះ ព្រះតថាគតនោះ ច្យុតចាកឋានសួគ៌នោះ មកកាន់អត្តភាពជាមនុស្សនេះ ក៏បាននូវ​មហា​​បុរិសលក្ខណៈនេះ គឺជាអ្នកមានស្មងរៀងមូល ត្រសូល ស្រដៀងនិងស្មង​សត្វ​ទ្រាយ ។ ព្រះតថាគតនោះ​ប្រកបដោយ ហើយដោយ លក្ខណៈនោះ បើនៅគ្រប់គ្រង​គេហដ្ឋាន នឹងបានជាស្តេច​ចក្រពត្តិ ។បេ។ កាលបើព្រះតថាគតនៅ សោយរាជ្យ និងបានរបស់អ្វី គឺនឹងបាននូវ​រាជ វាហនៈដ៏សមគួរដល់ស្តេច នឹងវាហនៈជាអង្គសេនា នឹងគ្រឿងរាជូបភោគ ដ៏​សម​ដល់​​ស្តេច ដោយឆាប់រហ័ស កាលបើព្រះតថាគត​ នៅសោយរាជ្យ នឹង​បានរបស់នេះឯង ។បេ។ កាលបើព្រះតថាគត បានត្រាស់ជាព្រះពុទ្ធ នឹង​បាន​​របស់អ្វី គឺនឹងបាននូវបច្ច័យ​ដ៏សមគួរ​ដល់សមណៈ នឹងបរិស័ទ ដែល​ជា​អង្គ​របស់​សមណៈ នឹងគ្រឿងសមណូបភោគ ដ៏សមគួរ​ដល់ សមណៈ​ដោយ​ឆាប់រ​ហ័ស កាលបើ​ព្រះតថាគត បានត្រាស់ជាព្រះពុទ្ធ នឹងបាន​របស់​នេះ​ឯង ។ លុះព្រះមានព្រះមានត្រាស់នូវ​សេចក្តីនេះរួច​ហើយ ។ ទើប​​ទ្រង់​ត្រាស់​នូវគាថាព័ន្ធនេះ ក្នុងលក្ខណៈនោះថា ។</p>
        <p><a class='ref km' id='km16' href='#km16'>១៦</a>ព្រះមានព្រះភាគ តែងប្រាថ្នាដូច្នេះថា ធ្វើម្តេចហ្ន៎ ជនទាំង​ឡាយ​នេះ នឹងចេះដឹងនូវ សិល្បសាស្រ្ត វិជ្ជា ចរណៈ នឹងការងារ​ទាំងឡាយបានដោយឆាប់រហ័ស ឯសិល្បសាស្រ្ត ណា មិនបៀត​បៀន​ដល់អ្នកណាមួយ ព្រះតថាគតបង្រៀន នូវសិល្ប​សាស្រ្តនោះ យ៉ាងឆាប់រហ័ស មិនឲ្យលំបាកអស់ កាលយូរឡើយ ។ ព្រោះ ព្រះ​តថាគត បានធ្វើកុសលកម្មនោះ ដែលជា កម្មញ៉ាំង​សុខឲ្យ​ចម្រើន ទើបបាននូវស្មងដ៏ល្អមាន របៀបរៀប​រយល្អ ព្រះតថាគត​មានចុងរោមងឡើងលើ វិល ជាទក្ខិណាវដ្ត ដុះឡើង​ល្អច្រាងឡើង​លើទៅ តាមលណដាប់ ទាំងមាន​ស្បែក​កាយ​​ដ៏ល្អិត​មដ្ឋព័ទ្ធជុំវិញ ។ បុគ្គល​​ដែលប្រកប​ដោយលក្ខណៈដូច្នោះ អ្នកប្រាជ្ញ​ទាំងឡាយ​ពោល​​​​​ថា មាន ព្រះជង្សារៀវមូល ដូចជាស្មង​សត្វ​ទ្រាយ ឯរោម​មួយៗ (ក៏ដុះឡើងល្អ) ព្រះតថាគត ប្រាថ្នានូវសម្បត្តិណា សម្បត្តិ​នោះទោះបីព្រះតថាគតមិនបាន បព្វជ្ជាក៏គង់បានឆាប់ក្នុងលោក នេះ ។ បើបុគ្គល (មាន លក្ខណៈ) ដូចព្រះតថាគតនោះ ចេញទៅ​បួស នឹងបានជាអ្នកប្រាជ្ញ មានសេចក្តីពេញចិត្ត ត្រេកអរ​ចំពោះ​នេក្ខម្មៈ ជាអ្នកមានសេចក្តីព្យាយាមមិនថោកថយឡើយ តែង​​បាន​នូវ សម្បត្តិដ៏សមគួរដល់បុគ្គល ដែលមានសភាព​ដ៏សមគួរ ។</p>
        <p><a class='ref km' id='km17' href='#km17'>១៧</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវ​ជាតិ​ពីមុន ភពពីមុន លំនៅពីមុន កើតជាមនុស្សក្នុងកាលមុន ជាអ្នកចូលទៅ​រក​សមណព្រាហ្មណ៍​ហើយ​សាកសួរថា បពិត្រលោកដ៏ចម្រើន អំពើដូច​ម្តេច​ជាកុសល អំពើដូចម្តេចជាអកុសល អំពើដូចម្តេចដែលប្រកបដោយទោស អំពើដូចម្តេចដែលមិនប្រកបដោយទោស អំពើដូច​ម្តេច​​​គួរសេព អំពើ​ដូច​ម្តេច​មិនគួរសេព អំពើដូចម្តេចដែលខ្ញុំធ្វើហើយ ប្រព្រឹត្តទៅដើម្បី​មិនជា​ប្រយោជន៍ ដើម្បីទុក្ខអស់កាលយូរអង្វែង មួយទៀត អំពើដូចម្តេច ដែលខ្ញុំធ្វើ​ហើយ​​​​​ប្រព្រឹត្តទៅដើម្បីប្រយោជន៍ ដើម្បីសេចក្តីសុខ អស់កាលយូរអង្វែង ។ ព្រះតថាគតនោះ ព្រោះបានធ្វើសន្សំកសាង​ នូវកុសលកម្មនោះ ។បេ។ លុះ ព្រះតថាគតនោះ ច្យុតចាក​ឋានសួគ៌នោះ មកកាន់អត្តភាពជាមនុស្សនេះ ក៏បាននូវមហាបុរិស លក្ខណៈនេះ គឺជាអ្នក​មានឆវី (សម្បុរថ្ងៃ) ដ៏ល្អិត​ផូរ​ផង់​រលីងស្រិលរអិលធុលីធ្លាក់មកត្រូវ មិនជាប់កាយ ។ ព្រះតថាគតនោះ ប្រកបដោយលក្ខណៈនោះ បើនៅគ្រប់គ្រងគេហដ្ឋាន នឹងបានជាស្តេច​ចក្រពត្តិ ។បេ។ កាលបើព្រះតថាគតនៅសោយរាជ្យ និងបានរបស់អ្វី គឺនឹង​បាន​ជា អ្នកមានប្រាជ្ញាច្រើន បណ្តាអ្នកបរិភោគកាមទាំងឡាយ នឹងរកអ្នក​ណា​មួយឲ្យមាន​ប្រាជ្ញា ប្រហែលឬប្រសើរវិសេស​ជាង បញ្ញារបស់របស់​ព្រះតថាគតនោះគ្មានឡើយ កាល​​​​​បើ​ព្រះ​​តថាគតនៅសោយរាជ្យ នឹងបាន​របស់​នេះឯង ។បេ។ កាលបើព្រះតថាគត​បានត្រាស់ជាព្រះពុទ្ធ នឹងបាន រ​បស់​​អ្វី គឺនឹងបានអាអ្នកមានប្រាជ្ញាច្រើន មានប្រាជ្ញាក្រាស់ មានប្រាជ្ញា​រីក​រាយ មានប្រាជ្ញារហ័ស មានប្រាជ្ញាដ៏មោះមុត មានប្រាជ្ញាដ៏មោះមុត មាន​ប្រាជ្ញា​​​​​ជាគ្រឿងសង្កត់សង្កិនឬទម្លាយ (នូវគំនរកិលេសមានលោភៈជាដើម​) បណ្តា​សត្វទាំងពួង នឹងរកសត្វណាមួយ ឲ្យមានប្រាជ្ញាស្មើ​ឬប្រសើរ​វិសេស​​ជាងបញ្ញារបស់​ព្រះតថាគតនោះគ្មានឡើយ កាលបើព្រះតថាគត​បានត្រាស់​ជាព្រះពុទ្ធ នឹងបានរបស់​នេះឯង ។ លុះព្រះមានព្រះភាគ​ត្រាស់សេចក្តី​នេះ​រួចហើយ ។ ទើបទ្រង់ត្រាស់នូវគាថា​ព័ន្ធ​​នេះ ក្នុងលក្ខណៈនោះថា ។</p>
        <p><a class='ref km' id='km18' href='#km18'>១៨</a>ក្នុងកាលមុន ភពមុន ជាតិពីមុន ព្រះតថាគត​ជាអ្នក​ចង់​ចេះ​ដឹង បានចូល​​ទៅរក បព្វជិត ហើយសាកសួរ (នូវប្រស្នា) បានស្តាប់​ដោយគោរព ធ្វើសេចក្តីឲ្យ​តាំងនៅខាងក្នុង ហើយចំណាំនូវពាក្យ ដែល​​​​​​ប្រកបដោយប្រយោជន៍តែមួយយ៉ាង ។ ព្រោះកម្មដែលប្រ​​​​​ព្រឹត្ត​​​​​​ទៅដើម្បីបាននូវប្រាជ្ញា (នោះ) ទើបព្រះតថាគតកើតមក​ជា​មនុស្សមានឆវីដ៏ល្អិត ផូរផង ពួកអ្នកប្រាជ្ញឈ្លាសក្នុងការទាយនូវ​​​​ឧប្បាដនឹងនិមិត្ត​នាំគ្នា​ទាយថា ព្រះតថាគត នឹងពិចារណាឃើញ​​​ច្បាស់នូវអត្ថដ៏ល្អិតសុខុមទាំងឡាយបាន ។ បើបុគ្គល (មាន​លក្ខណៈ) ដូចព្រះតថាគតនោះ មិនបានចេញទៅបព្វជ្ជាទេ​ក៏គង់ញ៉ាំង​ចក្រឲ្យប្រព្រឹត្តទៅ នឹងគ្រប់គ្រងផែនដីបានបណ្តា​​​​​​​​​ពួក​អ្នក​ប្រៀនប្រដៅនូវអត្ថ និងពួកអ្នក​កំណត់​​កត់ចាំ (នូវអត្ថ) នឹងរ​ក​បុគ្គលណាមួយឲ្យត្រឹមស្មើឬប្រសើរ​ជាង ​​ព្រះ​តថា​គ​ត​នោះគ្មាន​ឡើយ ​។ បើបុគ្គល (មានលក្ខណៈ) ដូចព្រះតថាគតនោះ ចេញ​​ទៅបព្វជ្ជា នឹងបានជាអ្នកប្រាជ្ញ មានសេចក្តីពេញចិត្ត ទាំង​​​ត្រេកអរក្នុងនេក្ខម្មៈ ជាអ្នកមាន​ប្រាជ្ញា​ដ៏ប្រសើរប្រៀបដោយ ផែន​ដី​​​នឹ​ងបានដល់ពោធិញ្ញាណដ៏ខ្ពង់ខ្ពស់ មានចំណែកដ៏ប្រសើរ​ក្នុងផ្លូវ​ប្រាជ្ញា ។</p>
        <p><a class='ref km' id='km19' href='#km19'>១៩</a>ម្នាលភិក្ខុ​ទាំងឡាយ កាលព្រះតថាគត (អាស្រ័យ) នូវជាតិ ពីមុន ភពពីមុន លំនៅពីមុន កើតជាមនុស្ស ក្នុងកាលមុនជាអ្នកមិនមាន សេចក្តីក្រោធ មិនច្រើនដោយ​សេចក្តីចង្អៀតចង្អល់ចិត្ត សូម្បីជន​ច្រើននាក់​នាំ​​គ្នាស្តីថាឲ្យ​ ក៏មិនឈឺចិត្ត មិនក្រោធ មិនចងកំហឹងទុក មិនដម្កល់​ទុក​នូវសេចក្តីក្រោធ ទាំងមិនបានធ្វើនូវសេចក្តីក្រោធ នូវ​ការ​​ប្រទូស្ត នឹងសេចក្តី​តូច​ចិត្តឲ្យប្រាកដឡើង (ដោយកាយវិការឬវចីវិការ) ឡើយ ព្រះតថាគត​ជាអ្នកបានឲ្យនូវកម្រាល នឹងសម្ពត់ដណ្តប់មានសាច់ល្អិតទន់ល្មៃ គឺសម្ពត់​ធ្វើ​ពីសម្បកឈើ មានសាច់មដ្ឋ សម្ពត់ធ្វើពីកប្បាសមានសាច់មដ្ឋ សម្ពត់​ធ្វើពីសូត្រ​មាន​សាច់មដ្ឋ សម្ពត់ធ្វើពីរោមសត្វមានសាច់មដ្ឋ ។ ព្រះតថាគត​នោះ ព្រោះបានធ្វើ​សន្សំនូវកុសលកម្មនោះ ។បេ។ លុះព្រះតថាគតនោះ ច្យុតចាកឋានសួគ៌នោះ មកកាន់​អត្តភាពជាមនុស្សនេះ ក៏បាននូវមហា​បុរិសលក្ខណៈនេះ គឺជាអ្នកមានសម្បុរ (លឿង​ភ្លឺ​បំព្រង) ដូចជាសម្បុរ​នៃមាស នឹងមានស្បែកជិតស្និទ្ធល្អដូចជាមាស ។ ព្រះតថាគតនោះ ប្រកប​ដោយ​លក្ខណៈនោះ បើនៅគ្រប់គ្រងគេហដ្ឋាន នឹងបានជាស្តេចចក្រពត្តិ ។បេ។ កាលបើ ព្រះតថាគតនៅសោយរាជ្យ នឹងបានរបស់អ្វី គឺនឹងបាន​នូវកម្រាល នឹងសម្ពត់​ដណ្តប់​​​​​មានសាច់ល្អិតទន់ល្មៃ គឺសម្ពត់ធ្វើដោយ​សម្បកឈើមានសាច់មដ្ឋ សម្ពត់ធ្វើដោយកប្បាសមានសាច់មដ្ឋ សម្ពត់​ធ្វើដោយសូត្រមានសាច់មដ្ឋ សម្ពត់ធ្វើដោយរោម​សត្វមានសាច់មដ្ឋ កាលបើ​ព្រះតថាគត នៅសោយរាជ្យ នឹងបានរបស់នេះឯង ។បេ។ កាល​​​បើ ព្រះតថាគតបានត្រាស់ជាព្រះពុទ្ធ នឹងបានរបស់អ្វី គឺនឹងបាននូវកម្រាល នឹង​សម្ពត់​​​មានសាច់ល្អិតទន់ល្មៃ គឺសម្ពត់ធ្វើដោយសម្បកឈើមានសាច់មដ្ឋ សម្ពត់ធ្វើ​ដោយកប្បាសមានសាច់មដ្ឋ សម្ពត់ធ្វើដោយសូត្រមានសាច់មដ្ឋ សម្ពត់ធ្វើដោយរោម​សត្វមានសាច់មដ្ឋ កាលបើ ព្រះតថាគត​បានត្រាស់​ជាព្រះពុទ្ធ នឹងបានរបស់នេះឯង ។ លុះព្រះមានព្រះភាគ បានត្រាស់ សេចក្តីនេះរួចហើយ ។ ទើបទ្រង់ត្រាស់នូវគាថាព័ន្ធនេះ ក្នុងលក្ខណៈ​នោះថា៖</p>
        <p><a class='ref km' id='km20' href='#km20'>២០</a>ព្រះតថាគតទាំងទុកនូវសេចក្តីមិនក្រោធផង នូវទានផង ហើយបាន​ឲ្យនូវសម្ពត់ទាំងឡាយ មានសាច់មដ្ឋ មានពណ៌ស្រស់ ព្រះតថាគតឋិតនៅក្នុងភពពីមុន បានបរិច្ចាគ (ទាន) ហាក់ដូច​ជា​ទឹកភ្លៀង ដែលធ្លាក់ចុះមកលើផែនដីដូច្នោះឯង ។ ព្រះតថាគត ព្រោះបានធ្វើនូវកុសលកម្មនោះ លុះច្យុត​ចាក​អត្ត​ភាពនេះហើយ ចូលទៅ​កាន់​​​​​ទិព្វវិមាន បានសោយផល​វិបាក​នៃអំពើ​​​​​ដែលខ្លួន​បាន ធ្វើហើយជាអ្នកមានខ្លួន​ដូច​ជាមាស (លុះមក​កើត) ក្នុងភពនេះ បានគ្របសង្កត់ (នូវមនុស្សទាំងអស់) ហាក់ដូច​ជាព្រះឥន្រ្ទ ដែល​ប្រសើរជាងពួកទេវតាដូច្នោះឯង ។ បើព្រះតថាគត នៅជាមនុស្ស គ្រប់គ្រង​គេហដ្ឋាន មិនប្រាថ្នា​នឹង​បួស​​ទេ ក៏គង់តែបាន​គ្រប់​គ្រង​ផែន​ដីធំ គ្របសង្កត់ (នូវពួក​បច្ចាមិត្ត) ព្រមទាំង បាននូវ រតនៈ ៧ ប្រការក្នុងលោកនេះផង បាននូវ​សម្ពត់​ដ៏ធំទូលាយ មានសាច់​ល្អិត​មដ្ឋ មានសម្បុរស្រស់ស្អាតផង ។ បើព្រះតថាគត​ចេញទៅ​ទ្រង់​ព្រះផ្នួស នឹងបានសម្ពត់សម្រាប់ស្លៀក នឹងសម្ពត់សម្រាប់​ដណ្តប់​ដ៏ប្រសើរ ព្រះតថាគត រមែងបាន​សោយ ផលរបស់កម្ម​ ដែល​បាន​ទំនុកបម្រុងល្អហើយ នឹងបានធ្វើទុក មកពីជាតិមុន សេចក្តី​​​​វិនាស​នៃកម្ម ដែលព្រះតថាគតធ្វើនោះ មិន មានឡើយ ។</p>
        <p><a class='ref km' id='km21' href='#km21'>២១</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពីមុន ភពពីមុន លំនៅពីមុន កើតជាមនុស្សក្នុងកាលមុន ជាអ្នកបានរាប់ អាននូវញាតិមិត្ត សំឡាញ់​ស្និទ្ធស្នាល ដែលព្រាត់ប្រាសនិរាស បាត់មុខយូរ ហើយផង ជាអ្នករាប់អានមាតា​ព្រម​ទាំងកូនផង រាប់អាននូវកូន ព្រម ទាំងមាតាផង រាប់អានបិតាព្រមទាំងកូនផង រាប់អានកូន​ព្រម​​​ទាំងបិតាផង រាប់អានបិតាព្រមទាំងបងប្អូនប្រុស រាប់អានបងប្អូនប្រុសព្រម​ទាំង​បងប្អូន ស្រីផង រាប់អានបងប្អូនស្រីព្រមទាំងបងប្អូនប្រុសផង ហើយជាអ្នក ត្រេកអរ ក្រៃ​លែង ព្រោះបានធ្វើគេឲ្យព្រមព្រៀងគ្នាផង ។ ព្រះតថាគតនោះ ព្រោះ បានធ្វើនូវកុសល​កម្មនោះ ។បេ។ លុះព្រះតថាគតនោះ ច្យុតចាកឋានសួគ៌ នោះ មកកាន់អត្តភាពជា​មនុស្សនេះ ក៏បាននូវមហាបុរិសលក្ខណៈនេះ គឺជាអ្នកមានអង្គាវយវៈ ដែលត្រូវលាក់​ឲ្យកំបាំងដោយសម្ពត់ ឋិតនៅក្នុង ស្រោម (ដូចជាអង្គជាត នៃដំរី) ។ ព្រះតថាគតនោះ ប្រកបដោយលក្ខណៈ នោះ បើនៅគ្រង់គ្រងគេហដ្ឋាន នឹងបានជាស្តេចចក្រពត្តិ ។បេ។ កាលបើ ព្រះតថាគតនៅសោយរាជ្យ នឹងបានរបស់អ្វី គឺនឹងបានជាអ្នកមានបុត្រច្រើន ឯបុត្ររបស់ព្រះតថាគតនោះមានចំនួនច្រើនពាន់ សុទ្ធសឹងតែជាអ្នកក្លៀវក្លា អង់អាច អាចញាំញីនូវសេនារបស់ស្តេចដទៃបាន កាលបើព្រះតថាគត នៅសោយរាជ្យ នឹងបាន​របស់​​​នេះឯង ។បេ។ កាលបើព្រះតថាគតបាន ត្រាស់ជាព្រះពុទ្ធ នឹងបានរបស់អ្វី គឺនឹងបានជាអ្នកមានបុត្រច្រើន ឯបុត្រ​របស់ព្រះតថាគតនោះចំនួនច្រើនពាន់ សុទ្ធសឹងតែជាអ្នកក្លៀវក្លាអង់អាច អាចញាំញីនូវសេនារបស់ស្តេចឯទៀតបាន កាលបើព្រះតថាគត​បានត្រាស់ ជាព្រះពុទ្ធនឹងបានរបស់នេះឯង ។ លុះព្រះមានព្រះភាគបានត្រាស់​សេចក្តី​នេះរួចហើយ ។</p>
        <p>ទើបទ្រង់ត្រាស់នូវគាថាព័ន្ធនេះ ក្នុងកម្មជាដើមនោះថា</p>
        <p><a class='ref km' id='km​22' href='#km​22'>​២២</a>ក្នុងកាលពីមុន ភពពីមុន ជាតិពីមុន ព្រះតថាគត​រាប់អាន​នូវ​ញាតិមិត្ត​ នឹងសំឡាញ​ស្និទ្ធ​​ស្នាល ដែលព្រាត់ប្រាស់​និរាសបាត់​មុខ​អស់កាលយូរហើយផង ជាអ្នកត្រកអរក្រៃលែង ព្រោះបាន​ធ្វើគេឲ្យ​ព្រមព្រៀងគ្នាផង ។ ព្រោះកម្មនោះព្រះតថាគតបានទៅកាន់ឋាន​សួគ៌ សោយសេចក្តីសុខ សេចក្តីសម្រាន្ត នឹងសេចក្តីត្រេកអរ លុះច្យុតចាកឋានសួគ៌ នោះមកកើតក្នុងមនុស្សលោកនេះទៀត ក៏បាននូវគុយ្ហប្រទេស ដ៏កំបាំងនៅក្នុងស្រោម ដែលគេត្រូវបិទ​បាំង​ដោយសម្ពត់ ។ បុគ្គលដែលមានលក្ខណៈបែបនោះ រមែងមានកូន​ច្រើន ឯកូនដែលកើតអំពីខ្លួនជាច្រើនពាន់ (នោះ) សុទ្ធសឹង ជាអ្នកក្លៀវក្លាអង់​អាច អាចញាំញីនូវពួកសត្រូវបាន កាលបើ​ព្រះតថាគតនៅជាគ្រហស្ថ ក៏គង់ញ៉ាំង​បីតិឲ្យកើតឡើងបាន ព្រោះ​តែពោលពាក្យគួរស្រឡាញ់ ។ កាលបើព្រះតថាគតចេញ​ទៅ​ព្រះ ផ្នួស ក៏មានកូនច្រើនជាងនោះទៅទៀត ឯកូនទាំងនោះ​សុទ្ទតែ​ជាអ្នក​ជឿស្តាប់​ពាក្យ (របស់ព្រះតថាគត) ទោះព្រះតថាគត​នៅជា គ្រហស្ថ ឬទៅជាបព្វជិត មាន​លក្ខណៈ ​នោះជាគ្រឿង​បំភ្លឺ សេចក្តីនោះ ។</p>
        <p><a class='ref km' id='km23' href='#km23'>២៣</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពីមុន ​ភពពីមុន លំនៅ​ពីមុន កើតជាមនុស្សក្នុងភពមុន កើតជាមនុស្ស ក្នុងភពមុន ជាអ្នកបាន​ពិចារណា​​​នូវការ​សង្រ្គោះ មហាជន តែងស្គាល់ស្មើ គឺស្គាល់ថាអ្នកនេះស្មើនឹងអ្ននោះ ស្គាល់ដោយខ្លួន​ឯង ស្គាល់បុរស ស្គាល់គុណវិសេសរបស់បុរស ថា បុរសនេះគួរ​ទទួល ​នូវទាន​នឹងគ្រឿង សក្ការៈនេះ បុរសនេះគួរទទួលនូវទាននឹងគ្រឿងសក្ការៈនេះ (លុះ​ស្គាល់​​ដូច្នេះ​ហើយ​) ក៏បានធ្វើនូវប្រយោជន៍ប្លែកៗ គ្នា តម្រូវទៅតាម គុណ វិសេសរបស់​បុរស​ជាន់នោះៗ ។ ព្រះតថាគតនោះ ព្រោះបានធ្វើកុសល កម្មនោះ ។បេ។ លុះព្រះ​តថាគតនោះ ច្យុតចាកឋានសួគ៌នេះ មកកាន់អត្ត ភាពជាមនុស្សនេះ ក៏បាននូវមហាបុរិស​លក្ខណៈទាំងពីរនេះ គឺជាអ្នកមាន បរិមណ្ឌល (នៃកាយ) ដូចជាបរិមណ្ឌលនៃដើមជ្រៃ ១ កាលបើឈរ មិនបាច់ឱនខ្លួនចុះ អាចស្ទាបពាល់ជង្គង់ដោយដៃទាំងពីរបាន ១ ។ ព្រះតថាគត​​នោះ ប្រកបដោយលក្ខណៈទាំងពីរនោះ បើនៅគ្រប់គ្រង គេហដ្ឋាននឹង បានជា​ស្តេចចក្រពត្តិ ។បេ។ កាលបើបានជាស្តេចហើយ តើនឹងបានរបស់អ្វី គឺនឹងបានជាអ្នកស្តុកស្តម្ភមានទ្រព្យច្រើន មានគ្រឿង ប្រើប្រាស់ច្រើន មានមាសប្រាក់ច្រើន មានគ្រឿង​ឧបករណ៍ ដែលធ្វើចិត្ត ឲ្យរីករាយច្រើន មានធញ្ញាហារជាទ្រព្យច្រើន មានឃ្លាំងដ៏ពេញ​ប្រៀប កាល បើព្រះតថាគតនៅសោយរាជ្យ នឹងបានរបស់នេះឯង ។បេ។ កាលបើ ព្រះ​តថាគតបានត្រាស់ជាព្រះពុទ្ធ នឹងបានរបស់អ្វី គឺនឹងបានជាអ្នកស្តុកស្តម្ភ មានទ្រព្យ​ច្រើន មានគ្រឿងប្រើប្រាស់ច្រើន ទ្រព្យរបស់តថាគតទាំងនេះ គឺ សទ្ធាធនំ (ទ្រព្យពោល​គឺការ​ជឿ) ១ សីលធនំ (ទ្រព្យគឺការសង្រួម កាយ វាចារៀបរយ) ១ ហិរិធនំ (ទ្រព្យគឺ​សេចក្តី​ខ្មាសបាប) ១ ឱត្តប្បធនំ (ទ្រព្យគឺសេចក្តីក្តៅ ក្រហាយនឹងបាប) ១ សុតធនំ (ទ្រព្យ​​​​​គឺការស្តាប់) ១ ចាគធនំ (ទ្រព្យគឺការលះ) ១ បញ្ញាធនំ (ទ្រព្យគឺកិរិយាដឹងសព្វ) ១ កាល​​​បើ ព្រះតថាគត បានត្រាស់ជាព្រះពុទ្ធ នឹងបាននូវរបស់នេះឯង ។ លុះព្រះមាន​ព្រះ​ភាគ​​បានសំដែងសេចក្តីនេះរួចហើយ ។</p>
        <p>ទើបទ្រង់ត្រាស់គាថាព័ន្ធនេះ ក្នុងលក្ខណៈ​នោះថា</p>
        <p><a class='ref km' id='km24' href='#km24'>២៤</a>ព្រះតថាគតបានលៃលក ពិចារណា គិតហើយទើបសំឡឹង​មើល​នូវការសង្រ្គោះ មហាជនដោយស្មោះស្មើ ជាអ្នកបានធ្វើនូវ គ្រឿង​​​​​សក្ការៈតម្រូវ​តាម​គុណវិសេសរបស់បុរសនោះៗ ក្នុងកាល​មុន​​​​ថា បុរសនេះគួរបាននូវ​ទាន​​​នឹង​គ្រឿង​សក្ការៈនេះ ។ ព្រះតថាគត​ ជាបុគ្គលមានកាយស្មើ កាលបើឈរ​មិនបាច់ឱនខ្លួនចុះ អាច​ស្ទាប​ជង្គង់ ដោយដៃទាំងពីរបាន មានបរិមណ្ឌល (នៃកាយ) ដូចបរិមណ្ឌលនៃដើមជ្រៃ ដែលដុះឡើងអំពីផែនដី ព្រោះ​សេស​សល់​​វិបាកនៃអំពើសុចរិត (នោះឯង) ។ ពួក​មនុស្ស​​ដែល​មាន ប្រាជ្ញាល្អិតជ្រាលជ្រៅ ដឹងនូវលក្ខណៈនៃនិមិត្តផ្សងៗ ជា​ច្រើន​នាំគ្នា​ទាយថា ព្រះរាជកុមារកំឡោះក្មេងនេះ នឹងបាននូវរបស់​​​ដ៏​សម​​​គួរ ដល់គ្រហស្ថច្រើន​ប្រការផង ជាអ្នកមានភោគសម្បត្តិ ដែល​គួរ​ប្រាថ្នារបស់ស្តេច នឹងសមគួរដល់ពួក​គ្រហស្ថ ក្នុងលោក​នេះជា​ច្រើនផង បើព្រះរាជកុមារនេះ លះបង់នូវកាម​ភោគៈទាំង​អស់ (ហើយចេញទៅ​ទ្រង់​ព្រះ ផ្នួស) នឹងបានទ្រព្យដ៏ខ្ពង់ខ្ពង់ថ្លៃថ្លា រក​ទ្រព្យ​ឯទៀតឲ្យលើសលុបជាង​មិនមានឡើយ ។</p>
        <p><a class='ref km' id='km25' href='#km25'>២៥</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពីមុន ភពពីមុន លំនៅពីមុន កើតជាមនុស្សក្នុងកាលពីមុន ជាអ្នកប្រាថ្នានូវ សេចក្តីចម្រើន ប្រាថ្នានូវ​ប្រយោជន៍ ប្រាថ្នានូវសេចក្តីសុខ ប្រាថ្នាសេចក្តី ក្សេមក្សាន្តចាកយោគៈ ដល់​ពួកជា​ច្រើនថា ធ្វើដូចម្តេចជនទាំងនេះ នឹងបាន ចម្រើនដោយសទ្ធា ចម្រើនដោយសីល ចម្រើន​ដោយសុតៈ ចម្រើនដោយ​វុឌ្ឍិ ចម្រើនដោយចាគៈ ចម្រើនដោយលោកិយធម៌ ចម្រើន​ដោយប្រាជ្ញា ចម្រើន​ដោយទ្រព្យនឹងធញ្ញាហារ ចម្រើនដោយស្រែ​ នឹងចំការចម្រើន​ដោយ​​សត្វ​ជើងពីរនឹងសត្វជើង ៤ ចម្រើនដោយកូននឹងប្រពន្ធ ចម្រើនដោយ​ពួកបុរស ជាទាសៈនឹងកម្មករ ចម្រើនដោយពួកញាតិ ចម្រើនដោយពួកមិត្ត ចម្រើនដោយពួកផៅពង្ស ។ ព្រះតថាគតនោះ ព្រោះបានធ្វើ សន្សំ​កុសល​កម្មនោះ ។បេ។ លុះព្រះតថាគតនោះ ច្យុត​ចុះ​ចាក​​​ឋានសួគ៌នោះ មកកាន់​អត្តភាពជាមនុស្សនេះ ក៏បាននូវមហាបុរិសលក្ខណៈទាំង ៣ នេះ គឺមាន​ចំណែកកន្លះកាយខាងលើ ស្រដៀងនឹងចំណែកកន្លះកាយនៃ រាជសីហ៍ ១ មានខ្នងពេញស្មើ ឥតមានចង្អួរផតខូងត្រង់កណ្តាល ១ មានកមូលសម ១ ។ ព្រះតថា​គត​​នោះ ប្រកបដោយលក្ខណៈទាំងនោះ បើនៅគ្រប់គ្រងគេហដ្ឋាន នឹងបានជាស្តេចចក្រពត្តិ ។បេ។ កាលបើបានជាស្តេចហើយ តើនឹង​បាន​របស់អ្វី គឺនឹងបានជា​អ្នក​មិន​សាប​​​សូន្យជាធម្មតា គឺមិនសាបសូន្យចាក​ទ្រព្យ នឹងធញ្ញាហារ ស្រែចំការ សត្វជើង ២ នឹង​​​​​​សត្វជើង ៤ កូនប្រពន្ធពួកបុរស​ជា​ទាសៈនឹងកម្មករ ពួកញាតិមិត្ត នឹងផៅពង្ស មិន​បាន​សាបសូន្យចាក​សម្បត្តិ​ទាំងពួងឡើយ កាលបើបានជាស្តេចនឹងបានរបស់នេះឯង ។បេ។​ កាល​បើ​ព្រះតថាគត បានត្រាស់ជាព្រះពុទ្ធ នឹងបានរបស់អ្វី គឺនឹងបានជា​អ្នកមិន​សា​ប​​សូន្យជាធម្មតា គឺមិនសាបសូន្យចាកសទ្ធា សីលៈ សុតៈ ចាគៈ បញ្ញា ទាំង​​មិន​​​សាប​សូន្យ​ចាកសម្បត្តិទាំងពួងឡើយ កាលបើ ព្រះតថាគត បាន​ត្រាស់​​ជា​ព្រះពុទ្ធ នឹងបានរបស់​នេះឯង ។ លុះព្រះមានព្រះភាគ បានសំដែង សេចក្តី​នេះរួចហើយ ។ ទើបទ្រង់​ត្រាស់​នូវ​គាថាព័ន្ធនេះ ក្នុងលក្ខណៈ​នោះ​ថា៖</p>
        <p><a class='ref km' id='km26' href='#km26'>២៦</a>ព្រះតថាគត តែងប្រាថ្នានឹងប៉ុនប៉ងនូវសេចក្តីមាំមួន នឹង សេចក្តី​​​​​បរិបូណ៌​ដល់ជនដទៃថា ធ្វើដូចម្តេច កុំឲ្យជនទាំងឡាយ សាប សូន្យ​ចាកសទ្ធា សីលៈ សុតៈ បញ្ញា ចាគៈ នឹងលោកិយធម៌ នឹងគុណគឺ​សេចក្តីល្អច្រើន​ប្រការ នឹងទ្រព្យ​ធញ្ញាហារ​​ស្រែចំការ កូនប្រពន្ធ (សត្វជើងពីរ) សត្វជើង ៤ ញាតិ មិត្ត ផៅពង្ស នឹងកំឡាំង ពណ៌សម្បុរកាយ នឹងសុខទាំងពីរប្រការ ។ ព្រះតថាគតជាបុគ្គល​មានចំណែក​កន្លះកាយ​ខាងលើ ស្រដៀងគ្នា នឹងចំណែក​កន្លះ​កាយ​នៃរាជសីហ៍ មានទ្រង់ទ្រាយល្អ ១ មាន កមូលក្លំ ១ មាន​ខ្នងពេញស្មើឥតមានផតខូង ត្រង់កណ្តាល ១ ព្រោះ​កម្មដែល​ព្រះ​តថា​គតបាន​​សន្សំ កសាងពីជាតិមុនមក ទើប​មិន​បាន​សាបសូន្យ បុព្វនិមិត្ត​របស់​​ព្រះ​តថាគតនោះ មិនបាន សាបសូន្យ​ឡើយ ។ ​បើព្រះតថាគត​នៅជាគ្រហស្ថតែងចម្រើន ដោយ​ធញ្ញាហារទ្រព្យកូនប្រពន្ធ (សត្វជើង ២) នឹង​សត្វ​​ជើង ៤ (បើ) ព្រះតថាគតឥតមានកង្វល់ ចេញ​​​​​​ទៅ​​បួសក៏បានសម្រេច សម្ពោធិញ្ញាណ រកគុណជាតឯទៀត​ឲ្យក្រៃលែង​​​ជាងគ្មានជាធម៌​​​មិន​បានសាបសូន្យ ។</p>
        <p><a class='ref km' id='km27' href='#km27'>២៧</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពីមុន ភពពីមុន លំនៅពីមុន កើតជាមនុស្សក្នុងកាលពីមុន ជាអ្នកមិនបៀត បៀនសត្វទាំងឡាយ ដោយដៃ ឬដុំដី ឬក៏ដម្បង គ្រឿងសស្ត្រាវុធឡើយ ។ ព្រះតថាគតនោះ ព្រោះបានធ្វើ សន្សំ នូវ​កុសលកម្មនោះ ។បេ។ លុះ ព្រះតថាគតនោះ ច្យុតចាកឋានសួគ៌នោះ មកកាន់​អត្ត​ភាពជាមនុស្សនេះ ក៏ បាន​​នូវមហាបុរិសលក្ខណៈនេះ គឺជាអ្នកមានប្រសាទ គឺសរសៃ​ល្អិតឆ្មារ ដ៏លើសលែង សម្រាប់ទទួលរសអាហារ ឯប្រសាទសម្រាប់ទទួល​រស​អាហារ​របស់ព្រះតថាគតនោះ មានចុងងឡើងលើ ប្រជុំស្រោបត្រង់កសម្រាប់​ទទួល​រស​អាហារ ជ្រួតជ្រាបផ្សព្វផ្សាយស្មោះស្មើគ្នា (សព្វសព៌ាង្គកាយ) ។ ព្រះតថាគតនោះ ប្រកបដោយ​លក្ខណៈនោះ បើនៅគ្រប់គ្រងគេហដ្ឋាន នឹងបានជាស្តេចចក្រពត្តិ ។បេ។ កាលបើ​បានជាស្តេចហើយ តើនឹង​បាន រ​បស់​អ្វី គឺនឹងបានជាអ្នកមានអាពាធតិច មានទុក្ខតិច ប្រកប​​​​​​ដោយឧទ​រមាន​ភ្លើងធាតុដ៏ស្មើ គឺមិនត្រជាក់ពេក មិនក្តៅពេក កាលបើនៅជា​ស្តេច នឹងបានរបស់នេះឯង ។បេ។ កាលបើព្រះតថាគត បានត្រាស់ជា​ព្រះពុទ្ធ នឹង​បានរបស់អ្វី គឺនឹងបានជាអ្នកមានអាពាធតិច មានទុក្ខតិច ប្រកបដោយ​ឧទរមានភ្លើងធាតុ​ដ៏ស្មើ គឺមិនត្រជាក់ពេក មិនក្តៅពេក ជាយ៉ាងកណ្តាល ល្មមសមគួរដល់សេចក្តី​ព្យាយាម កាលបើព្រះតថាគតបាត្រាស់ជាព្រះពុទ្ធ នឹងបានរបស់នេះឯង ។ លុះព្រះមាន​ព្រះភាគ បានពោលសេចក្តីនេះ​រួចហើយ ។</p>
        <p>ទើបទ្រង់ត្រាស់នូវគាថាព័ន្ធនេះ ក្នុងលក្ខណៈ​នោះថា</p>
        <p><a class='ref km' id='km28' href='#km28'>២៨</a>ព្រះតថាគត ជាអ្នកមិនបានបៀតបៀន មិនបានប្រទូស្ត ដល់ប្រជុំជន ដោយ​ដៃ ឬដោយដម្បងនឹងដុំដី ឬក៏ដោយគ្រឿង សស្រ្តាវុធ ពុំនោះសោតដោយ​ការ​ប្រើគេឲ្យសម្លាប់នឹងបៀតបៀន ឬដោយកិរិយាចងក្រៀក នឹង​ការ​​គ​ម្រាម​​ឡើយ ។ ព្រោះ​​កម្មនោះ ឯង ទើបព្រះតថាគតលះលោកនេះ ទៅក៏រមែងរីករាយក្នុងឋាន សួគ៌ បាន​នូវ​សេចក្តីសុខព្រោះធ្វើ នូវអំពើដែលមាន​ផល​​​​ជា​​​សុខ ប្រសាទសម្រាប់ទទួលរស​អាហារ​​​​ជាទីត្រេកអរ (ណា) បានដ​ម្តល់​នៅស៊ប់ល្អហើយ លុះព្រះតថាគត មកកើតក្នុង​មនុស្ស​​​លោកនេះ ក៏​បាន​​នូវប្រសាទ គឺសរសៃល្អិតឆ្មារ ដ៏លើសលែងសម្រាប់ ​ទទួល រសអាហារ (នោះ) ។ ព្រោះហេតុនោះបានជាអ្នកប្រាជ្ញទាំងឡាយ មានប្រាជ្ញាដ៏​ល្អិត​​នាំ​​គ្នា​ទាយព្រះតថាគតនោះ ថាជននេះមុខជា នឹង​ច្រើនទៅដោយសេចក្តីសុខ ទោះបីនៅជា​​​​គ្រហស្ថឬទៅ ជាបព្វ- ជិត​ ក៏គង់មានលក្ខណៈនោះ ​ជាគ្រឿងបំភ្លឺនូវសេចក្តីនោះ ។</p>
        <p><a class='ref km' id='km29' href='#km29'>២៩</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ​ពីមុន ភពពីមុន លំនៅពីមុន កើតជាមនុស្សក្នុងកាលមុន ជាអ្នកមិន​សំឡក់​មើល (ដោយទោសចិត្ត) មិនមៀងមើល ដោយចុងភ្នែក មិនលប​សំឡក់គេ (ដោយស្អប់) ជាអ្នកមានចិត្តស្មោះ​ត្រង់ រមិលមើលត្រង់ពេញភ្នែក ជាអ្នក​សំឡឹងមើលជនច្រើន ដោយចក្ខុគួរឲ្យស្រឡាញ់ ។ ព្រះតថាគតនោះ ព្រោះ​បានធ្វើសន្សំកុសលកម្មនោះ ។បេ។ លុះព្រះតថាគតនោះ ច្យុត​ចាក​ឋាន​​​​​សួគ៌នោះ មកកាន់អត្តភាពជាមនុស្សនេះ ក៏បាននូវមហាបុរិសលក្ខណៈ​​​​​​​​​ទាំង​ពីរនេះ គឺជាអ្នកមានភ្នែកខៀវស្រស់ ១ មានកែវភ្នែកស្រដៀង​នឹងកែវ​ភ្នែក​កូនគោ ១ ។ ព្រះតថាគតនោះ ប្រកបដោយលក្ខណៈនោះ បើនៅ​គ្រប់គ្រង​គេហដ្ឋាននឹង​បានជា​ស្តេច​ចក្រពត្តិ ។បេ។ កាលបើបានជា​ស្តេច​ហើយនឹង​បានរបស់អ្វី គឺ នឹងបានជាអ្នកគួរឲ្យអ្នក​ផងពិតពិលរមិល​មើល ដោយ​សេចក្តី​ពេញចិត្ត ជាទីស្រឡាញ់នៃជនច្រើន ជាទីគាប់ចិត្ត​របស់​ពួក​ព្រាហ្មណ៍​​​​​នឹងគហបតី អ្នកនិគម អ្នកជនបទ ពួកស្មៀន ពួកមហាមាត្រ ពួកសេនាមានអង្គ ៤ (មានសេនាដំរីជាដើម) អ្នករក្សាទ្វារ អាមាត្យ ពួក​បរិស័ទ ពួក​ស្តេចចំណុះ អ្នកមានភោគសម្បត្តិនឹងពួករាជកុមារ កាលបើនៅ​ជាស្តេច នឹងបានរបស់​នេះ​ឯង ។​បេ។ កាលបើព្រះតថាគត បានត្រាស់​ជាព្រះពុទ្ធ នឹងបានរបស់អ្វី គឺនឹងបានជា​អ្នក​​គួរឲ្យអ្នកផងពិតពិល​រមិល​មើល ដោយសេចក្តីពេញចិត្ត ជាទីស្រឡាញ់នៃជនច្រើន ជាទីគាប់ចិ​ត្ត​របស់​ពួកភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ គន្ធព្វ កាល​បើព្រះតថាគតបានត្រាស់ជា ព្រះពុទ្ធ នឹងបានរបស់នេះឯង ។ លុះព្រះមាន​ព្រះភាគ​បានពោលសេចក្តីនេះរួចហើយ ។</p>
        <p>ទើបទ្រង់ត្រាស់នូវគាថាព័ន្ធនេះ ក្នុងលក្ខណៈនោះថា</p>
        <p><a class='ref km' id='km30' href='#km30'>៣០</a>ព្រះតថាគត ជាអ្នកមិនសំឡក់មើល (ដោយទោសចិត្ត) មិនមៀងមើល​ដោយចុងភ្នែក មិនលបសំឡក់គេ (ដោយស្អប់) ជាអ្នកមានចិត្តស្មោះត្រង់ ពិតពិល​រមិលមើល ត្រង់ពេញភ្នែកជា​អ្នក​​សំឡឹងមើលមហាជន ដោយ​​​ចក្ខុគួរស្រឡាញ់ ។ ព្រះតថាគត​នោះ បានទៅសោយ​ផលវិបាក​ក្នុងសុគតិ រីករាយក្នុងសុគតិនោះ (លុះច្យុត​ចាកឋានសួគ៌) មកកើតក្នុង​មនុស្ស​​លោកនេះ បានជា​អ្នកមានកែវភ្នែកស្រដៀង​នឹងភ្នែក​កូនគោ ១ ជាអ្នកមានភ្នែក​ខៀវ​ស្រស់ គួរឲ្យរមិលមើល (ដោយចិត្តរាប់អាន) ១ ។ មនុស្ស​ទាំងឡាយ ជាអ្នកប្រកបក្នុងលក្ខណសាស្រ្ត​​ មានប្រាជ្ញាដ៏ល្អិត ឈ្លាស​វៃក្នុងបទនិងនិមិត្តដ៏ច្រើន និងជាអ្នកឈ្លាសវាងវៃក្នុងការទាយ​នូវ​​ភ្នែក​ដែលដូចជាភ្នែកគោ នាំគ្នា​ទាយព្រះតថាគតនោះថា ព្រះរាជកុមារនេះ គួរឲ្យពិតពិលរមិលមើល ដោយចិត្តជា​ទី​ស្រឡាញ់ ។ បើព្រះតថាគតនៅជា​គ្រហស្ថ ជាបុគ្គលគួរពិត ពិលរមិលមើល ដោយចិត្ត​ជាទីស្រឡាញ់ ជាទី​រាប់​​​អាន​​របស់ ជនជាច្រើន នេះបើនៅជាគ្រហស្ថ បើទៅជាសមណៈ​វិញក៏គង់ ជាទីស្រឡាញ់ និងជាអ្នកធ្វើសេចក្តី សោករបស់ជនច្រើនឲ្យ វិនាសបាន ។</p>
        <p><a class='ref km' id='km31' href='#km31'>៣១</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវ​ជាតិ​ពីមុន ភពពីមុន លំនៅពីមុន កើតជាមនុស្ស ក្នុងកាលពីមុន ជាចម្បងរបស់​ជនច្រើន ក្នុងកុសលធម៌ទាំង​ឡាយ ជាប្រធានរបស់ជនច្រើន ក្នុងកាយ​សុចរិត វចីសុចរិត មនោសុចរិត ការបរិច្ចាគ​ទាន សមាទានសីល កិរិយា​រក្សាឧបោសថ វត្តដែលត្រូវធ្វើចំពោះមាតា វត្តដែលត្រូវធ្វើ​ចំពោះបិតា វត្ត​ដែលត្រូវធ្វើចំពោះសមណៈ វត្តដែលត្រូវធ្វើចំពោះព្រាហ្មណ៍ វត្តដែល​ត្រូវ​​​ធ្វើ​​ចំពោះជន ដែលជាច្បងក្នុងត្រកូល នឹងក្នុងពួកកុសលធម៌ដ៏ក្រៃ​លែង ឯ​ទៀតៗ ។ ព្រះតថាគតនោះ ព្រោះបានធ្វើកុសលកម្មនោះ ។បេ។ លុះ​ព្រះតថាគត​ច្យុត​ចាក​ឋានសួគ៌នោះ មកកាន់អត្តភាពជាមនុស្សនេះ ក៏បាន​នូវ​មហាបុរិសលក្ខណៈនេះ គឺជាអ្នកមាន​សីសៈ ដូចជាប្រដាប់​ដោយក្បាំង​ស្រេចស្រាប់ ។ ព្រះតថាគតនោះ ប្រកបដោយលក្ខណៈ​នោះ បើនៅគ្រប់​គ្រង​​គេហដ្ឋាននឹងបានជាស្តេចចក្រពត្តិ ។បេ។ កាលបើបានជាស្តេច​ហើយ តើនឹងបានរបស់អ្វី គឺនឹងមានជនច្រើននាក់ជាបរិពារ គឺពួកព្រាហ្មណ៍ គហបតី អ្នកនិគម អ្នកជនបទ ពួកស្មៀន ពួកមហាមាត្យ សេនាប្រកបដោយ អង្គ ៤ អ្នករក្សាទ្វារ អាមាត្យ បរិស័ទ ស្តេចចំណុះ អ្នកមានភោគសម្បត្តិ ព្រះរាជកុមារ កាលបើនៅ​ជាស្តេចនឹងបានរបស់នេះឯង ។បេ។ កាលបើ​ព្រះតថាគត បានត្រាស់ជាព្រះពុទ្ធ នឹងបានរបស់អ្វី គឺនឹងមានជនច្រើន​នាក់​ជា​បរិពារ គឺពួកភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ គន្ធព្វ កាលបើព្រះតថាគតបានត្រាស់ជាព្រះពុទ្ធ នឹងបានរបស់​នេះ​​ឯង ។ លុះ​ព្រះមាន​ព្រះភាគ បានត្រាស់សេចក្តីនេះរួចហើយ ។</p>
        <p>ទើបទ្រង់ត្រាស់នូវ​គាថាព័ន្ធនេះ ក្នុង លក្ខណៈនោះថា</p>
        <p><a class='ref km' id='km32' href='#km32'>៣២</a>ព្រះតថាគតជាចម្បង (របស់ជនច្រើ) ក្នុងសុចរិតធ​ម៌​ទាំង​ឡាយ ជាអ្នក​ត្រេកអរ ក្នុងការប្រព្រឹត្តិធម៌ មានជន​ច្រើននាក់​ជា​បរិពារ លុះព្រះតថាគត​លះ​​លោកនេះ ក៏បានទៅសោយ​ផលនៃ​បុណ្យក្នុងឋានសួគ៌ ។ លុះព្រះ​តថាគតសោយផលសុចរិត​នោះ​ហើយ ច្យុតមកកើតក្នុងមនុស្សលោកនេះ ក៏បានជាអ្នកមា​នសីសៈ ​ហាក់ដូច​ជា​ប្រដាប់​​​​ដោយក្បាំងស្រេចស្រាប់ ឯពួកមនុស្សជាអ្នក​ចេះ​ចាំនូវព្យញ្ជនៈនិងនិមិត្ត នាំគ្នា​ទាយថា ព្រះតថាគតនេះ​នឹង​បាន​ជា​ចម្បងរបស់ជនច្រើន ។ បណ្តាពួកមនុស្សក្នុងលោកនេះ និង​​​មានមនុស្សជាអ្នកខ្វល់ខ្វាយបម្រើ (ព្រះតថាគតនេះជាច្រើន) សូម្បីកាល ព្រះ​តថាគត​នៅពីក្មេង ក្នុងកាលនោះឯង ក៏មាន ពួកមនុស្ស​ទាយព្រះតថាគតនោះថា បើព្រះ​តថាគត​ជា ក្សត្រិយ៍​នៅ​គ្រប់​​គ្រងផែនដី និងបានពួកជន ច្រើននាក់ធ្វើការខ្វល់ខ្វាយ បម្រើ ។ បើមនុស្សនោះចេញ​ទៅបួស នឹងបានជាអ្នកស្ទាត់ ជំនាញ​ក្នុង​ធម៌​ទាំងឡាយ ជនជាច្រើនតែង​ត្រេក​​អរក្នុងគុណ គឺ ការ​ប្រៀន​ប្រដៅ​របស់មនុស្សនោះ ជាអ្នកប្រព្រឹត្តតាម (ព្រះ​តថាគត) ។</p>
        <p><a class='ref km' id='km33' href='#km33'>៣៣</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិពី មុន ភពពីមុន លំនៅពីមុន កើតជាមនុស្សក្នុងកាលពីមុន ជាអ្នកលះបង់នូវ មុសាវាទ វៀរស្រឡះ​ហើយ​ចាកមុសាវាទ ជាអ្នកនិយាយតែពាក្យពិត បញ្ចេញ​​​តែពាក្យពិត ជាអ្នកទៀងត្រង់ និយាយពាក្យគួរឲ្យគេជឿ ជាអ្នកមិន ពោលបំភ្លាត់សត្វលោកឡើយ ។ ព្រះតថាគតនោះ ព្រោះបានធ្វើកុសល កម្មនោះ ។បេ។ លុះព្រះតថាគតនោះ ច្យុតចាកឋានសួគ៌នោះ មក​កាន់​អត្តភាពជាមនុស្សនេះ ក៏បាននូវមហាបុរិសលក្ខណៈទាំងពីរនេះ គឺជាអ្នក មានរោម​ក្នុង​​រណ្តៅ​​​​មួយៗ​ តែមួយសរសៃៗ (រាល់រណ្តៅទាំង អស់) ១ មាន រោមប្រជុំចិញ្ចើម​ដុះត្រង់ចន្លោះចិញ្ចើម មានពណ៌សក្បុសទន់ល្វន់ដូចជា សំឡី ១ ។ ព្រះតថាគតនោះ ប្រកប​ដោយលក្ខណៈនោះ បើនៅគ្រប់គ្រង​ គេ​ហដ្ឋាន និងបានជាស្តេចចក្រពត្តិ ។បេ។ កាលបើបានជាស្តេចហើយ តើ​និងបានរបស់អ្វី គឺនិងបានជនច្រើននាក់ គឺពួកព្រាហ្មណ៍ គហបតី អ្នក​និគម អ្នកជនបទ ពួកស្មៀន ពួកមហាមាត្យ សេនាប្រកបដោយអង្គ ៤ អ្នករក្សាទ្វារ អាមាត្យ បរិស័ទ ស្តេចចំណុះ អ្នកមានភោគសម្បត្តិ និងព្រះរាជកុមារ តែងប្រព្រឹត្ត តាមអាធ្យាស្រ័យរបស់តថាគតនោះ កាលបើនៅជាស្តេច​នឹង បាន​របស់​នេះ​ឯង ។បេ។ កាលបើ ព្រះតថាគតបានត្រាស់ជាព្រះពុទ្ធ នឹង បានរបស់អ្វី គឺនឹងបានជន​ច្រើននាក់ គឺពួកភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ នឹងគន្ធព្វ តែងប្រព្រឹត្តតាមអាធ្យាស្រ័យ របស់ ព្រះតថាគតនោះ កាលបើព្រះតថាគតបានត្រាស់​ជា​ព្រះពុទ្ធ នឹងបាន​របស់ នេះឯង ។ លុះព្រះមានព្រះភាគ បានសម្តែងសេចក្តីនេះរួចហើយ ។</p>
        <p>ទើប ទ្រង់ត្រាស់នូវគាថាព័ន្ធនេះ ក្នុង លក្ខណៈនោះថា</p>
        <p><a class='ref km' id='km34' href='#km34'>៣៤</a>ក្នុងជាតិពីមុនៗ ព្រះតថាគតអ្នកកាន់ពាក្យសត្យមានវាចាគួរ ជឿ វៀរចាក​ពាក្យមិនពិត ព្រះតថាគតនោះ ជាអ្នកមិនក្លែង​ពោល​ពាក្យមិនពិត ចំពោះជនណាមួយ​ឡើយ និយាយតែពាក្យពិត ទៀង​​​​ទាត់ត្រឹមត្រូវ ។ ព្រះ​តថាគត​​មានរោមប្រជុំ​ចិញ្ចើម​សម្បុរ​សក្បុស ទន់ល្វន់ ដូចជាសំឡីដុះត្រង់​ចន្លោះចិញ្ចើមក្នុងរណ្តៅ​រោម​មួយៗ មិនដុះ​រោម​​ពី​សរសៃឡើយ គឺព្រះ​តថាគត​​មាន​សរីរៈដុះ​រោមតែ​​មួយសរសៃៗ ។ ពួកជនជាច្រើន ដែលជាអ្នក​ដឹងនូវ​លក្ខណៈ ឈ្លាសក្នុងការទាយនូវឧប្បាដនឹងនិមិត្ត មកប្រជុំគ្នា ហើយ​​​​​​​​​ទាយ​ព្រះតថាគតនោះថា នឹងមានជន​ជាច្រើន​ប្រព្រឹត្ត​ទៅ​តាមអធ្យាស្រ័យ​របស់តថាគត ដែលជាអ្នកមាន​រោមប្រជុំចិញ្ចើម​ប្រតិស្ថាន ល្អហើយ​បែបនេះ ។ បើព្រះតថាគតនៅ​ជា​គ្រហស្ថ នឹង​មាន​ជនជាច្រើនប្រ​ព្រឹត្តតាមអធ្យាស្រ័យ ព្រោះកុសលកម្មដែល​តថាគត​បានធ្វើទុកមក​ពីកាលមុន ទោះបីព្រះតថាគត​ចេញទៅធ្វើ​ជាបព្វជិត ឥតមានកង្វល់ នឹងបានត្រាស់ជាព្រះពុទ្ធដ៏ប្រសើរ នឹង​មាន​ជនប្រព្រឹត្តតាមអធ្យាស្រ័យ ដូចគ្នា ។</p>
        <p><a class='ref km' id='km35' href='#km35'>៣៥</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ​ពី​មុន ភពពីមុន លំនៅពីមុន កើតជាមនុស្សក្នុងកាលពីមុន ជាអ្នកលះ​បង់​នូវ​វាចា​ស៊កសៀត វៀរស្រឡះ​ហើយ ចាកវាចាស៊កសៀត ជាអ្នកឮពាក្យអំពី​ជន​ឯ​នេះ មិននាំទៅប្រាប់ជនឯនោះ ដើម្បីបំបែកជនទាំងពីរចំណែក​នេះ​ឡើយ ឬបានឮពាក្យអំពីជនឯនោះ មិននាំមកប្រាប់​ជនឯនេះ ដើម្បីបំបែក​ជនឯ​នោះឡើយ ជាអ្នកផ្សះផ្សានូវជនដែលបាក់បែកគ្នាហើយ ជា​អ្នក​ទំនុក​បម្រុង​នូវពួកជនដែល ព្រមព្រៀងគ្នា ជាអ្នករីករាយនឹងការព្រមព្រៀង ត្រេក​អរ​​​នឹង​​​​​​ការព្រមព្រៀងគ្នា ពេញចិត្តនឹង ការព្រមព្រៀងគ្នា នឹងពោលតែ​វាចា​ដែល​ធ្វើឲ្យ​កើតសេចក្តីព្រមព្រៀងគ្នា ។ ព្រះតថាគតនោះ ព្រោះបានធ្វើ​កុសលកម្មនោះ ។បេ។ លុះព្រះតថាគតច្យុតចាកឋានសួគ៌នោះ មកកាន់​អត្ត​ភាពជាមនុស្សនេះ ក៏បាននូវ​មហាបុរិស​​​លក្ខណៈទាំងពីរនេះ គឺជាអ្នក​មាន​ធ្មេញ ៤០ គត់ ១ មានធ្មេញ ជិតស្និតល្អ ១ ។ ព្រះតថាគតនោះ ប្រកប​ដោយលក្ខណៈទាំងពីរនេះ បើនៅគ្រប់គ្រងគេហដ្ឋាន នឹងបានជា​ស្តេច​ចក្រពត្តិ ។បេ។ កាលបើបានជាស្តេចហើយ តើនិងបានរបស់អ្វី គឺនឹងបាន​ជាអ្នក មិនបែកបាក់បរិស័ទ ឯបរិស័ទរបស់ស្តេចមិនបែកបាក់គ្នានោះ គឺពួក​ព្រាហ្មណ៍ គហបតី​អ្នកនិគម អ្នកជនបទ ពួកស្មៀន ពួកមហាមាត្យ សេនា​មានអង្គ ៤ អ្នករក្សាទ្វារ អាមាត្យ បរិស័ទ ស្តេចចំណុះ អ្នកមានភោគសម្បត្តិ នឹងព្រះរាជកុមារ កាលបើនៅជាស្តេច នឹងបាននូវ​របស់នេះឯង ។បេ។ កាលបើព្រះតថាគត បានត្រាស់ជាព្រះពុទ្ធ នឹងបាន​របស់អ្វី គឺនិង​មាន​បរិស័ទ​មិនបែកបាក់គ្នា បរិស័ទរបស់ព្រះតថាគត ដែលមិនបែកបាក់​គ្នានោះ គឺពួក​ភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ គន្ធព្វ កាល​បើ​ព្រះតថាគត បានត្រាស់ជាព្រះពុទ្ធ នឹងបានរបស់នេះឯង ។ លុះព្រះមាន​ព្រះភាគ បានសម្តែងសេចក្តី​នេះរួចហើយ ។</p>
        <p>ទើបទ្រង់ត្រាស់នូវគាថាព័ន្ធនេះ ក្នុង លក្ខណៈនោះថា</p>
        <p><a class='ref km' id='km36' href='#km36'>៣៦</a>ព្រះតថាគតនោះ មិនបានពោលនូវពាក្យមិនពិត ពាក្យ​ដែលបង្កហេតុ​​ឲ្យ​បែកបាក់ ចាកការព្រមព្រៀង ពាក្យដែលធ្វើ​សេចក្តី​​បែកបាក់​គ្នានឹង​ទាស់ទែងគ្នា ឲ្យចម្រើនពាក្យ ដែលធ្វើ​ជំលោះនឹងអំពើមិនគួរ ឲ្យចម្រើន​នឹងពាក្យ​ ដែលនាំឲ្យជន​ដែល​មាន​​​​​​​បំណងព្រមព្រៀង ឲ្យបែកបាក់គ្នា ។ ព្រះតថាគត ពោលតែ​ពាក្យ​ល្អ ជាពាក្យធ្វើ​សេចក្តី​​មិនវិវាទឲ្យចម្រើន នឹងពាក្យផ្សះ​ផ្សា​ជនដែលបែកបាក់គ្នាហើយ ព្រះតថាគត បន្ទោប​ង់​នូវ​ជំលោះ របស់​​ជនទាំងធ្វើឲ្យព្រមព្រៀងគ្នា ព្រះតថាគត តែងរីករាយ ត្រេក​អរ មួយអន្លើដោយសត្វទាំងឡាយ ព្រះតថាគតបាន​ទៅសោយ​ផល​វិបាកក្នុងសុគតិ រីករាយ​ក្នុងសុគតិនោះ លុះច្យុតចាកឋានសួគ៌ (មកកើត) ក្នុងមនុស្សលោកនេះ ក៏មាន​ធ្មេញជិត ស្និទ្ធល្អ នឹងមានធ្មេញ ៤០ គត់ ប្រតិស្ឋានដោយល្អនៅក្នុងមាត់ ។ បើព្រះ​តថាគតនៅ (គ្រប់គ្រង​គេហដ្ឋាន) នឹងបានជាក្សត្រិយ៍​គ្រប់គ្រង​ផែន​ដី មានបរិស័ទមិន​បែកបាក់គ្នាឡើយ ទោះបីជាសមណៈ ក៏​ជា​អ្នកឥតមានធូលី ឥតមានមន្ទិល គឺរាគា​ទិក្កិលេសឡើយ ជាអ្នក​មានបរិស័ទតាមចោមរោម មិន​ញាប់ញ័រឡើយ ។</p>
        <p><a class='ref km' id='km37' href='#km37'>៣៧</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ​ពី​មុន ភពពីមុន លំនៅពីមុន កើតជាមនុស្សក្នុងកាលពីមុន ជាអ្នកបានលះ​បង់​នូវផរុសវាចា វៀរស្រឡះ​ហើយចាក ផរុសវាចា ជាអ្នកនិយាយតែពាក្យ​ដែល​ឥតទោស ពាក្យដែលជាសុខដល់​ត្រចៀកគេ គួរឲ្យស្រឡាញ់ គួរឲ្យតាំងទុក​ក្នុង​ហឫទ័យ ជាសំដីអ្នកក្រុង ទាំងជាទី​ស្រឡាញ់នៃជនច្រើន ជាទីពេញចិត្ត​នៃជនច្រើន ។ ព្រះតថាគតនោះ ព្រោះបានធ្វើសន្សំ​កសាងនូវកុសលកម្ម​នោះ ។បេ។ លុះព្រះតថាគតនោះ ច្យុតចាកឋានសួគ៌នោះមក​កាន់អត្តភាព​ជា​មនុស្សនេះ ក៏បាននូវមហាបុរិសលក្ខណៈទាំងពីរនេះ គឺជាអ្នកមាន​អណ្តាត​វែង ១ មានសូរសព្ទសំឡេងក្រាងក្រអៅ ដូចជាសំឡេងព្រហ្ម កាល​បើបញ្ចេញ​វាចាលាន់ឮពីរោះ ដូចជាសំឡេងសត្វករវិក ១ ។ ព្រះតថាគត​នោះ ប្រកបដោយ​លក្ខណៈនោះ បើនៅគ្រប់គ្រងគេហដ្ឋាន នឹងបានជា​ស្តេច​ចក្រ​ពត្តិ ។បេ។ កាលបើ​បានជាស្តេចហើយ តើនិងបានរបស់អ្វី គឺនឹងបានជាអ្នកមានវាចាគួរមានវាចាគួរឲ្យ អ្នក​ផងកាន់តាម គឺពួក​ព្រាហ្មណ៍ គហបតី អ្នកនិគម អ្នកជនបទ ពួកស្មៀន ពួកមហាមាត្រ សេនា​មានអង្គ ៤ អ្នករក្សាទ្វារ អាមាត្យ បរិស័ទ ស្តេចចំណុះ អ្នកមានភោគសម្បត្តិ និងព្រះរាជកុមារ តែងកាន់តាមពាក្យរបស់ព្រះតថាគតនោះ កាលបើនៅ​ជាស្តេច នឹងបានរបស់នេះឯង ។បេ។ កាលបើព្រះតថាគត បានត្រាស់ជា​ព្រះពុទ្ធ នឹងបានរបស់អ្វី គឺនឹងបានជាអ្នកមានវាចា គួរឲ្យអ្នកផងកាន់តាម គឺពួកភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ គន្ធព្វ តែង​កាន់​តាមពាក្យរបស់ព្រះតថាគតនោះ កាលបើ​ព្រះតថាគតបាន​ត្រាស់ជា​ព្រះពុទ្ធ នឹងបានរបស់នេះឯង ។ លុះព្រះមានព្រះ​ភាគបាន​សំដែងសេចក្តី​នេះរួចហើយ ។</p>
        <p>ទើបទ្រង់ត្រាស់នូវគាថា ព័ន្ធនេះ ក្នុងលក្ខណៈនោះថា</p>
        <p><a class='ref km' id='km38' href='#km38'>៣៨</a>ព្រះតថាគតនោះ មិនបានពោលពាក្យអាក្រក់ក្រៃលែង ដែលជាពាក្យជេរ ជាពាក្យ បង្កហេតុឲ្យទាស់ទែងគ្នា បៀតបៀនគ្នា ពាក្យដែលធ្វើឲ្យ​ឈឺចិត្ត ពាក្យជា​គ្រឿង​​​មើលងាយនូវ ជនច្រើន ឡើយ ព្រះតថាគត ពោលតែ​ពាក្យផ្អែមល្ហែម ទន់ភ្លន់ ប្រកបដោយ ប្រយោជន៍ ។ ព្រះតថាគតនោះ ពោលតែពាក្យដែលជាទី ស្រឡាញ់ពេញចិត្ត គួរដម្តល់ទុកក្នុងហឫទ័យ នាំមកនូវសេចក្តី សុខ ដល់ត្រចៀក (របស់មនុស្សដែលបាន ស្តាប់) ព្រះតថាគត បានសោយផលបុណ្យ ក្នុងឋានសួគ៌ បានសោយផល​នៃអំពើ សុចរិត លុះព្រះតថាគត ច្យុតមកកាន់ អត្តភាព ជាមនុស្សនេះ ក៏បាននូវភាពជាអ្នកមានសំឡេង ដូចសំឡេងព្រហ្មអណ្តាតរបស់ ព្រះ​តថាគត​​នោះធំទូលាយ ព្រះតថាគតមានពាក្យ​ដែល​គួរ ឲ្យអ្នក​ផងកាន់តាម សូម្បីកាលព្រះតថាគតនៅជាគ្រហស្ថ​និយាយយ៉ាង​ណាទៅហើយក៏តែងនាំឲ្យសម្រេច ប្រយោជន៍យ៉ាងនេះ បើ​ព្រះតថាគត​​នោះ ជាមនុស្ស​ចេញ​ទៅបួស ក៏មានពួកជនជឿ​កាន់​តាមពាក្យរបស់ព្រះតថាគតនោះ ដែលជាអ្នកពោលនូវ​ពាក្យល្អ ច្រើន ។</p>
        <p><a class='ref km' id='km39' href='#km39'>៣៩</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពី មុន ភពពីមុន លំនៅពីមុន កើតជាមនុស្សក្នុងកាលមុន ជាអ្នកលះបង់ នូវ សម្ផប្បលាបៈ (ពាក្យរោយ​រាយ) វៀរស្រឡះហើយចាកសម្ផប្បលាបៈ ជា អ្នក ពោលពាក្យតាមកាលគួរ ពោលតែ​ពាក្យពិត ពោលពាក្យប្រកប ដោយ ហេតុ ពោលពាក្យប្រកបដោយផល ពោលពាក្យ​ទូន្មាន ពោលពាក្យដែលគួរ ឲ្យ អ្នកផងដម្កល់ទុកក្នុងហឫទ័យ ជាពាក្យប្រកបដោយ​គ្រឿងអាង មានទីបំផុតប្រកបដោយ ប្រយោជន៍ ត្រូវតាមកាល ។ ព្រះតថាគតនោះ ព្រោះបាន ធ្វើសន្សំនូវកុសលកម្ម ។បេ។ លុះព្រះតថាគតនោះ ច្យុតចាកឋានសួគ៌នោះ មកកាន់អត្តភាពជាមនុស្សនេះ ក៏បាននូវមហាបុរិស លក្ខណៈនេះ គឺជាអ្នក មាន​ចង្កាមាន​សណ្ឋានដូចជាចង្កានៃរាជសីហ៍ ។ ព្រះតថាគតនោះ ប្រកប ដោយលក្ខណៈនោះ បើនៅ​គ្រប់​​គ្រង​គេហដ្ឋាន នឹងបានជាស្តេច ចក្រពត្តិ ។បេ។ កាលបើបាន ជាស្តេចហើយ តើនិងបានរបស់អ្វី គឺនឹងបានជាអ្នក ដែលមនុស្សជាសឹក​ សត្រូវបច្ចាមិត្តនីមួយ មិនអាច​កំចាត់​បង់បានឡើយ កាលបើនៅជាស្តេច នឹងបានរបស់នេះឯង ។បេ។ កាលបើព្រះតថាគតបាន ត្រាស់ជាព្រះពុទ្ធ នឹងបានរបស់អ្វី គឺនឹងបានជាអ្នកដែលសត្រូវ​បច្ចាមិត្ត​ខាង ក្នុងឬ ខាងក្រៅ គឺរាគៈក្តី ទោសៈក្តី មោហៈក្តី សមណៈក្តី ព្រាហ្មណ៍ក្តី ទេវតា ក្តី មារក្តី ព្រហ្មក្តី ឬ អ្នកណាមួយក្នុងលោក មិនអាចធ្វើព្រះតថាគតឲ្យឃ្លាត (ចាក​គុណ​ឬទី្ធ) បានឡើយ កាលបើព្រះតថាគតបានត្រាស់ជាព្រះពុទ្ធ នឹងបានរបស់នេះឯង ។ លុះព្រះមានព្រះភាគបានសម្តែង សេចក្តីនេះ រួចហើយ ។</p>
        <p>ទើបទ្រង់ត្រាស់នូវគាថាព័ន្ធនេះ ក្នុងលក្ខណៈនោះ ថា</p>
        <p><a class='ref km' id='km40' href='#km40'>៤០</a>ព្រះតថាគត មិនពោលពាក្យឥតប្រយោនជន៍ មិនពោល​ពាក្យ​រាយមាយ ជាអ្នកមានគន្លងនៃពាក្យមិនរោយរាយ ព្រះ​តថា​គត​​តែងបន្ទោបង់នូវ​ពាក្យ ដែលឥត​ប្រយោជន៍ផង​ពោល​​តែ​ពាក្យ​មាន​ប្រយោជន៍ ដែល​ជាពាក្យនាំមកនូវសេចក្តី​សុខដល់​​ជន​ច្រើន​ផង ។ ព្រះតថាគតធ្វើនូវកុសល​កម្មនោះហើយ លុះច្យុតចាក​មនុស្ស​លោកនេះ បានទៅ​កើតក្នុងឋានសួគ៌ បានសោយនូវផល​វិបាក​របស់កម្មដែលធ្វើល្អ លុះច្យុត (ចាកឋានសួគ៌) នោះ មកកាន់​អត្ត​ភាពជាមនុស្សនេះវិញ ក៏បាននូវភាពជាអ្នកមានចង្កា ដូចចង្កា​សីហៈ ដែលជាសត្វប្រសើរជាងពួកសត្វជើង ៤ ។ ព្រះតថាគត ជាស្តេចកំពូល​នៃមនុស្សជាធំជាងមនុស្ស មានអានុភាព​ច្រើនទោះ​បី​អ្នក​ណាៗ ក៏មិនអាចញាំ​ញី​បាន​ឡើយ ព្រះតថាគត ស្មើដោយ​ព្រះ​ឥន្រ្ទ​ដែលប្រសើរ ក្នុងភពឈ្មោះតាវត្តិង្ស ទាំងក្លៀវ​ក្លា​ប្រសើរ​ក្រៃលែង ដូចជាព្រះឥន្រ្ទាធិរាជដូច្នោះឯង ។ ព្រះតថាគតជាអ្នក​មាន​អត្តភាព​ដូច្នោះ ទោះបីគន្ធព្វ អសុរ សក្កទេវរាជ រក្ខទេព​ទាំង​ឡាយ ដែលក្លៀវក្លា ក៏មិនអាច​ញាំញី​បាន បើអ្នកណាមាន​លក្ខណៈ ដូចជាព្រះតថាគតនោះ ក្នុងលោក​​នេះ​​ នឹង​បានជាធំក្នុង​ទិស គឺទិសតូច នឹងទិសធំ ។</p>
        <p><a class='ref km' id='km41' href='#km41'>៤១</a>ម្នាលភិក្ខុទាំងឡាយ កាលព្រះតថាគត (អាស្រ័យ) នូវជាតិ ពីមុន ភពពីមុន លំនៅពីមុន កើតជាមនុស្សក្នុងកាលពីមុន បានលះ បង់ នូវមិច្ឆាជីវៈ (ការចិញ្ចឹមជីវិត ខុស) ចិញ្ចឹមជីវិត ដោយសម្មាជីវៈ (ការចិញ្ចឹម ជីវិតត្រូវ) ជាអ្នកបានវៀរចាកការ​បញ្ឆោត ឬបន្លំដោយជញ្ជីង បញ្ឆោត ដោយមាស បញ្ឆោតដោយរង្វាល់រង្វាស់ បង្ខុស​បំភាន់ បញ្ឆោតបោក ប្រាស នឹងបន្លំដោយរបស់ប្លម វៀរចាកកិរិយាកាន់នូវអវយវៈ មានដៃ​ជាដើម សម្លាប់ ចង ធ្វើមនុស្សឲ្យវង្វេងផ្លូវ ប្លន់ កំហែងយកទ្រព្យ ។ ព្រះតថាគតនោះ ព្រោះបានធ្វើ សន្សំ កសាងកុសលកម្មនោះ លុះបែកធ្លាយរាងកាយ បន្ទាប់​អំពីសេចក្តី​ស្លាប់ ក៏បានទៅកើតក្នុងឋានសុគតិសួគ៌ទេវលោក ។ ព្រះតថាគត នោះគ្របសង្កត់នូវ​ទេវតាឯទៀតក្នុងឋានសួគ៌នោះ ដោយហេតុ ១០ ប្រការ គឺ អាយុទិព្យ ១ សម្បុរទិព្យ ១ យសទិព្យ ១ សុខទិព្យ ១ អធិបតីទិព្យ ១ រូបទិព្យ ១ សម្លេងទិព្យ ១ ក្លិនទិព្យ ១ រសទិព្យ ១ សម្ផស្សទិព្យ ១ ។ លុះ​ព្រះ​តថាគតនោះ ច្យុតចាកឋានសួគ៌នោះ មកកាន់ អត្តភាពជា មនុស្សនេះ ក៏បាននូវមហាបុរិសលក្ខណៈទាំងឡាយ ពីរនេះ គឺជាអ្នកមាន​ធ្មេញជិត​ស្និទ្ធ​ល្អ ១ មានចង្កូម (ទាំង ៤) សស្អាត ១ ។ ព្រះតថាគតនោះ ប្រកបដោយ​លក្ខណៈទាំងពីរនោះ បើនៅគ្រប់គ្រង គេហដ្ឋាន នឹងបានជាស្តេច​ចក្រពត្តិ​ប្រកបដោយធម៌ សោយរាជ្យដោយ​ធម៌ មានជ័យជម្នះ ផ្សាយរាជអំណាច​រហូតដល់ផែនដីដែលមានសមុទ្រទាំង ៤ ព័ទ្ធ​ជុំវិញ ទ្រង់ដល់នូវភាព​ជា​អ្នក​មាំមួនក្នុងជនបទ ប្រកបដោយរតន៍ ៧ ប្រការ ។ រតន៍ ៧ ប្រការនេះ របស់​ស្តេចនោះ គឺចក្ករតន៍ ១ ហត្ថិរតន៍ ១ អស្សរតន៍ ១ មណិរតន៍ ១ ឥត្ថីរតន៍ ១ គហបតីរតន៍ ១ បរិនាយករតន៍ ១ រួមត្រូវជា ៧ ប្រការ ។ បុត្រ​របស់​ស្តេច​ចក្រពត្តិនោះ ក៏មានចំនួនច្រើនពាន់ សុទ្ធសឹងតែជាអ្នកក្លៀវក្លា មានរូប​សណ្តានជាអ្នកក្លៀវក្លា អាច​ញ៉ាំញី នូវសេនា របស់ស្តេចឯទៀតបាន ។ ទ្រង់ប្រាប់ប្រាមគ្រប់គ្រងនូវផែនដីនេះ ដែល​មានសាគរជាទីបំផុត ឲ្យជាផែន​ដីឥតមានគោល ឥតមាននិមិត្ត ឥត មានបន្លាគឺចោរ​ឡើយ ជាផែនដីស្តុក-​ស្តម្ភ មាំមួនក្សេមក្សាន្ត ឥតមានឧបទ្រព ឥតមានទីពួនរបស់ចោរ ដោយធម៌​ដ៏ស្មើ មិនបាច់ពឹងអាជ្ញា មិនបាច់ពឹង គ្រឿងសស្រ្តាវុធឡើយ កាលបើនៅ​ជា​ស្តេចនឹងបានរបស់អ្វី គឺនឹងបានជាអ្នក មានបរិវារស្អាតបាត ឯបរិវារស្អាត​បាត​របស់​ស្តេចចក្រពត្តិនោះ គឺពួក ព្រាហ្មណ៍ គហបតី អ្នកនិគម អ្នក​ជន​បទ ពួកស្មៀន ពួក​មហាមាត្រ សេនា មានអង្គ ៤ អ្នករក្សាទ្វារ អាមាត្យ បរិស័ទ ស្តេចចំណុះ អ្នកមាន​ភោគ​សម្បត្តិ នឹងព្រះរាជកុមារ កាលបើ នៅ​ជាស្តេចនឹងបានរបស់នេះឯង ។ បើព្រះ​តថាគត​ចេញចាក​គេហដ្ឋាន​ទៅ​បួស នឹងបានត្រាស់ ជាអរហ្តសម្មាសម្ពុទ្ធ​ក្នុង​លោក (នេះ) មាន​ដម្បូល​គឺ​រាគាទិក្កិលេស បើកចេញហើយកាល បើព្រះតថាគត បាន​ត្រាស់​ជា​ព្រះពុទ្ធ នឹងបានរបស់អ្វី គឺនឹងបានជាអ្នកមាន បរិវារស្អាតបាត ឯបរិវារស្អាត​បាត​របស់តថាគត​នោះ គឺ ពួកភិក្ខុ ភិក្ខុនី ឧបាសក ឧបាសិកា ទេវតា មនុស្ស អសុរ នាគ គន្ធព្វ កាលបើ​ព្រះតថាគត បានត្រាស់ជាព្រះពុទ្ធ នឹងបាន​របស់​នេះ​ឯង ។ លុះព្រះមានព្រះភាគ ពោលនូវ​សេចក្តី​នេះរួចហើយ ។</p>
        <p>ទើបទ្រង់ត្រាស់នូវគាថាព័ន្ធនេះ ក្នុងលក្ខណៈនោះថា</p>
        <p><a class='ref km' id='km42' href='#km42'>៤២</a>ព្រះតថាគតនោះ បានលះបង់ការចិញ្ចឹមជីវិតខុសបាន បំពេញ​​​សេចក្តី​ប្រព្រឹត្តដោយស្អាតល្អ ជាធម៌ដ៏ស្មោះស្មើផងបាន កម្ចាត់​​បង់នូវកម្ម​ដែល​ឥតប្រយោជន៍ ប្រព្រឹត្តនូវ​កម្មដែល​មាន​ប្រយោជន៍ ទាំងនាំមកនូវសេចក្តី​សុខដល់ជនច្រើនផង ។ ព្រះតថាគត ជានរជនបានធ្វើនូវអំពើ​មានផល​​ដ៏ល្អ ដែលពួក​សប្បុរស​​​​ជាអ្នកប្រាជ្ញ មានប្រាជ្ញាល្អិត តែងសរសើរហើយ ទើប​សោយ​នូវសេចក្តីសុខក្នុងឋានសួគ៌ ព្រះតថាគតជា​អ្នកស្មើ​ដោយ​សក្ក​​​ទេវរាជ ដែលជាកំពូលនៃទេវតា ក្នុងភពឈ្មោះតាវត្តិង្ស តែង​ត្រេក​អរនឹង​មូល​មិត្រ ដោយសេចក្តីរីករាយ នឹងសេចក្តីសុខសម្រាន្ត ។ ​លុះព្រះតថាគត ច្យុតចាកឋានសួគ៌នោះ បានមកកើត​ជាមនុស្ស​នេះម្តងទៀត ក៏បាននូវធ្មេញ​រាបស្មើល្អផង នូវ​ចង្កូម (ទាំង៤) ស្អាតល្អផង ព្រោះសេសនៃផលវិបាក​របស់កម្ម ដែល​បាន​ធ្វើល្អ​ហើយ ។ ពួកមនុស្សជាច្រើន ជាអ្នកដឹងនូវ​​លក្ខណៈ ដែល​សន្មត​ថាជាអ្នកមានប្រាជ្ញា​ល្អិត មក​ប្រជុំ​​គ្នាទាយ ព្រះតថាគត​នោះ​ថា ព្រះតថាគតដែលមានព្រះទន្តស្មើសស្អាតល្អ រមែង​មាន​ពួក​ជន​​ស្អាតជាបរិវារ ។ បើព្រះតថាគតនៅសោយរាជ្យ នឹងបានជនច្រើន​ជា​បរិវារស្អាត​ល្អ ព្រះតថាគត ប្រៀនប្រដៅ​នូវមនុស្សលើ​ផែន​ដីធំ​នេះ គ្រប​សង្កត់​សង្កិន មិនឲ្យមាន​គ្រឿង​​ចាក់ដោត ដល់ជនបទ​ឡើយ​ ព្រះតថាគតប្រ​ព្រឹត្ត​​នូវអំពើជាប្រយោជន៍ ទាំង​សេចក្តី​​​សុខដល់ជនច្រើន បើព្រះតថាគត ចេញ​ទៅបួស រមែងជាអ្នក​បន្សាត់​បង់​នូវបាប ជាអ្នកស្ងប់រម្ងាប់ មានធូលីគឺរាគាទិ​ក្កិលេស​ស្ងប់រម្ងាប់ហើយ មានកិលេសដូច​ជា​ដម្បូល​​​​បើកចេញហើយជា​អ្នក​​ប្រាសចាកសេចក្តីក្រវល់ក្រវាយ នឹងសេចក្តីលំបាក​កាយ តែង​ឃើញ​នូវលោកនេះ នឹងលោកខាងមុខ ។ ពួកគ្រហស្ថនិង​បព្វជិត​ជាច្រើន ដែលជា​អ្នកធ្វើតាមឱវាទរបស់ព្រះតថាគតនោះ តែងជាអ្ន​ក​​ប្រាសចាកសេចក្តី​សៅហ្មង ព្រោះថា ព្រះតថាគត​ដែលមាន​បាប បន្សាត់​​ចោល​ហើយ​នោះ រមែងមានតែ ពួកមនុស្សស្អាតល្អ ដែល ជាអ្នក​កម្ចាត់បង់នូវមន្ទិល នឹង​ដង្គត់​​គឺរាគា​ទិកិ្កលេស នូវ​កំហុស​គឺទោស នឹង​កិលេស​ទាំងពួង មកចោមរោមជុំវិញ ។ លុះ​​​​​​​​​​ព្រះមាន​ព្រះភា​គ បានសម្តែងលក្ខណៈសូត្រ​នេះចប់​ហើយ ។</p>
        <p>ពួកភិក្ខុទាំងនោះ ក៏មាន សេចក្តីពេញចិត្ត</p>
        <p>ចប់ លក្ខណៈសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>

</html>
