<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn17' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ចតុត្ថភាគ</li>
                <li>មហាវគ្គ</li>
            </ul>
            <h1>មហាសុទស្សនសូត្រ ទី ៤</h1>
        </header>
        <p><a class='ref km' id='km1' href='#km1'>១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់គង់ នៅក្នុងសាលវ័ន ដែលជាផ្លូវបត់ចូល (ទៅកាន់ក្រុង) របស់ពួកមល្លក្សត្រ​​នា ចន្លោះនៃដើមសាលព្រឹកទាំងគូ ជិតក្រុងកុសិនារា ក្នុងកាលទៀប​បរិនិព្វាន​​​​​​​​ ។ គ្រានោះឯង ព្រះអានន្ទមានអាយុ ចូលទៅគាល់ព្រះមាន​ព្រះភាគ លុះ​ចូល​ទៅ​ដល់ហើយ ក៏ថ្វាយបង្គំព្រះមានព្រះភាគ រួចគង់ក្នុងទី​ដ៏សមគួរ ។ លុះ​ព្រះអានន្ទ​​​មានអាយុ គង់ស៊ប់ក្នុងទីសមគួរហើយ បានក្រាប​បង្គំទូលចំពោះ​ព្រះមានព្រះភាគ យ៉ាងនេះថា បពិត្រព្រះអង្គដ៏​ចម្រើន សូមព្រះមាន​ព្រះ​ភាគ​ កុំបរិនិព្វានក្នុងនគរកុសិនារានេះដែលជានគរតូច នគរ​​​ទួល ជាសា​ខា​នគរ​​ឡើយ បពិត្រព្រះអង្គដ៏ចម្រើន នគរធំ ៗ​ ឯទៀតក៏​មាន​​​ដូចយ៉ាងនគរ​ចម្បា រាជគ្រឹះ សាវត្ថី សាកេត កោសម្ពី និងពារាណសីសូមព្រះមាន​ព្រះ​ភាគ ទ្រង់បរិនិព្វានក្នុងនគរទាំងនុ៎ះវិញ (ព្រោះ) ក្នុងនគរ​ទាំង​នុ៎ះមានខត្តិយម​​​​ហា-​សាល ព្រាហ្មណមហាសាល និងគហបតិ​មហា​សាល ជាច្រើន​នាក់ដែល​ជ្រះថ្លាស៊ប់ក្នុងព្រះតថាគត ពួកជនទាំងនោះ​នឹងធ្វើការបូជា​ព្រះសរីរៈ​​​​របស់​ព្រះតថាគត ។ ព្រះអង្គទ្រង់ត្រាស់ថា ម្នាល​អានន្ទ ​​​​​អ្នកកុំ​ពោលថានគរ​នេះ ជានគរតូច នគរទួល ជាសាខានគរយ៉ាង​នេះ​ឡើយ ។ ម្នាលអានន្ទ កាល​​​ពីព្រេងនាយ មកមានព្រះរាជាទ្រង់ព្រះនាមមហា​សុទស្សនៈ ជាក្សត្រ​បាន​​​​​មុទ្ធាភិសេក (ឥស្សរៈលើផែនដី) មានមហា​សមុទ្រ​ទាំង ៤ ជាទីបំផុត ព្រះអង្គ​​​​ជាស្តេចឈ្នះសង្រ្គាមទ្រង់មានជនបទដល់​​​នូវ​សេចក្តី​មាំមួន ។ ម្នាល​អានន្ទ នគរ​កុសិនារានេះ ជារាជធានីឈ្មោះ​កុសាវតី របស់ព្រះបាទមហាសុទស្សនៈ ។ ម្នាលអានន្ទ កុសាវតីរាជធានី​បណ្តោយ​ពីបុរត្ថិមទិស ទៅ​បច្ឆិម​ទិស ១២ យោជន៍ ទទឹងពីឧត្តរទិស ទៅ​ទក្ខិណ​ទិស ៧ យោជន៍ ជានគរស្តុក​ស្តម្ភ​​ធំទូលាយ មានជនច្រើន មាន​មនុស្ស​​កុះករ ជាស្រុកមានភិក្ខាហា​រ​បរិបូណ៌ ។ ម្នាលអានន្ទ រាជធានីឈ្មោះ​អាលកមន្ទា របស់ពួកទេវតា ជា​រាជធានី​​​ដ៏​ស្តុក​-ស្តម្ភ ធំទូលាយមានជនច្រើន មាន​ទេវតា​កុះករ ជាស្រុកមាន​ភិក្ខាហារ​​​​​បរិបូណ៌ យ៉ាងណាមិញ ម្នាល​អានន្ទ កុសាវតីរាជ​ធានី ជារាជធានី​ដ៏​​ស្តុក-​ស្តម្ភ ធំទូលាយ មានជនច្រើន មានមនុស្សកុះករ ជាស្រុកមាន​ភិក្ខា​ហារ​​​បរិបូណ៌​យ៉ាងនោះដែរ ។ ម្នាល​អានន្ទ កុសាវតីរាជ​ធានីជាក្រុងកង​រំពង​​​​​ដោយសូរសព្ទ ១០ យ៉ាង ទាំងថៃ្ង​ទាំងយប់ គឺសូរសព្ទ​ដំរី សូរសព្ទសេះ សូរសព្ទរថ សូរសព្ទស្គរ សូរសព្ទ​សម្ភោរ សូរសព្ទពិណ សូរសព្ទចម្រៀង សូរសព្ទ​​​មហោស្រព សូរសព្ទប្រគំ សូរ​សព្ទ​មនុស្ស​និយាយ​គ្នាថា អ្នកទាំង​ឡាយ ចូរ​បរិភោគ​​​ទៅ ចូរផឹកទៅ ចូរស៊ីទៅ រួម​ជាគម្រប់ ១០ ​យ៉ាង ។​ ម្នាលអានន្ទ កុសាវតី​​​រាជធានី មានកំពែងព័ទ្ធជុំវិញ ៧ ជាន់ គឺកំពែងមាស ១ ជាន់ កំពែង​បា្រក់ ១ ជាន់ កំពែងកែវពៃទូរ្យ ១ ជាន់ កំពែង​កែវផលិក ១ ជាន់ កំពែង​កែវ​ទទឹម ១ ជាន់ កំពែងកែវមរកត ១ ជាន់ កំពែងកែវគ្រប់យ៉ាង ១ ជាន់ ។ ម្នាលអានន្ទ កុសាវតីរាជធានីមានទ្វារ ៤ បែប គឺ ទ្វារមាស ១ ទ្វារ​ប្រាក់ ១ ទ្វារ​​​កែវ​​​ពៃទូរ្យ ១ ទ្វារកែវផលិក ១ ។ ក្នុងទ្វារមួយ ៗ គេ​ដាំ​សសរ​គោល​​ប្រាំពីរ ៗ ដើម ​ជា​សសរ​មាន​ទំហំ ៣ ជួរបុរស​​ គេដាំ​ចុះ​ទៅ​ក្នុង​ដី​ជម្រៅ ៣ ជួរ​​​​បុរស កម្ពស់ពីដី​ឡើង ១២ ជួរបុរស ។ គឺសសរមាស ១ ដើម សសរប្រាក់ ១ ដើម សសរកែវពៃទូរ្យ ១ ដើម សសរ​កែវផលិក ១ ដើម សសរកែវទទឹម ១ ដើម សសរ​កែវមរកត ១ ដើម សសរកែវគ្រប់យ៉ាង ១ ដើម ។ ម្នាលអានន្ទ កុសាវតី​រាជធានី​ មានជួរដើម​ត្នោតព័ទ្ធជុំវិញ ៧ ជាន់ គឺជួរដើមត្នោតមាស ១ ជាន់ ដើមត្នោតប្រាក់ ១ ជាន់ ដើមត្នោតកែវពៃទូរ្យ ១ ជាន់ ដើម​ត្នោត​កែវ​ផលិក ១ ជាន់ ដើមត្នោតកែវទទឹម ១ ជាន់ ដើម​ត្នោត​កែវមរកត ១ ជាន់ ដើម​​​​ត្នោត​កែវគ្រប់យ៉ាង ១ ជាន់ ។ ត្នោតមាស ដើម​ជា​មាស ឯស្លឹកនិង​ផ្លែ​ជា​ប្រាក់ ។ ត្នោតប្រាក់ ដើមជាប្រាក់ ឯស្លឹកនិងផ្លែជាមាស ។ ត្នោតកែវពៃទូរ្យ ដើមជា​កែវ​​ពៃទូរ្យ ឯស្លឹកនិងផ្លែជា​កែវផលិក ។ ត្នោត​កែវ​-ផលិក ដើមជាកែវផលិក ឯស្លឹក​និង​ផ្លែជាកែវពៃទូរ្យ ។ ត្នោតកែវទទឹម ដើម​ជា​កែវទទឹម ឯស្លឹកនិង​ផ្លែ​ជា​កែវមរកត ។ ត្នោតកែវមរកត ដើមជាកែវមរកត ឯ​ស្លឹកនិងផ្លែជាកែវទទឹម ។ ត្នោត​​​​កែវគ្រប់យ៉ាង ដើមជាកែវ​គ្រប់យ៉ាង ឯ​ស្លឹក​និង​ផ្លែជាកែវគ្រប់យ៉ាង ។ ម្នាល​អានន្ទ ជួរដើមត្នោតទាំង​នោះត្រូវ​ខ្យល់​បក់​មក ក៏មានសូរសព្ទពីរោះ គួរ​ត្រេក​អរ គួរផ្ទៀងស្តាប់ គួរជក់ចិត្ត ។ ម្នាលអានន្ទ តូរ្យតន្រ្តីប្រកប​ដោយ​អង្គ​ប្រាំ ដែលពួកអ្នក​ឈ្លាស​វៃផ្សំ ហើយ​វាយ​ឲ្យល្មមពីរោះល្អ ទើបដេញ​ដំប្រគំ ក៏​មានសូរ​សព្ទ​ពីរោះ គួរត្រេកអរ គួរ​ផ្ទៀងស្តាប់ គួរជក់ចិត្ត មាន​ឧបមា​​ដូច​ម្តេច​​​​មិញ ម្នាលអានន្ទ ឯជួរ​ដើម​ត្នោត​ទាំងនោះ កាលត្រូវខ្យល់​បក់​មក ក៏​មាន​សូរសព្ទ​ពីរោះ គួរត្រេកអរ គួរផ្ទៀងស្តាប់ គួរជក់ចិត្ត ក៏មាន​ឧបមេយ្យ ដូច្នោះឯង ។ ម្នាលអានន្ទ សម័យនោះ ក្នុងកុសាវតីរាជធានី មានអ្នកលេង​បា​ស្កា អ្នក​លេង​​ស៊ីផឹក ពួកអ្នកលេងទាំងនោះ ក៏នាំគ្នារាំរែក​លេង តាមសូរ​សព្ទ​​នៃជួរ​ដើមត្នោត ដែលខ្យល់បក់មកត្រូវនោះ ។</p>
        <p><a class='ref km' id='km2' href='#km2'>២</a>ម្នាលអានន្ទ ព្រះបាទមហាសុទស្សនៈ ទ្រង់បរិបូណ៌ដោយរតន៍ ៧ ប្រការ និងដោយឫទ្ធិ ៤ យ៉ាង ។ រតន៍ ៧ ប្រការ តើដូចម្តេច ។ ម្នាល​អានន្ទ ព្រះបាទមហាសុទស្សនៈ ទ្រង់កក់ព្រះសីរ្ស ក្នុងថៃ្ង ១៥ ជាថៃ្ង​ឧបោ-​សថ​​​​​​​​ ហើយ​​​​​​​រ​ក្សាឧបោសថ គង់នៅលើប្រាសាទដ៏ប្រសើរ ចក្ករ័តន៍ ជាទិព្វ​មាន​​​កាំ ១ ពាន់ ព្រមទាំងខ្នងកង់និងដុំ បរិបូណ៌ដោយអាការទាំងពួង ក៏កើត​ប្រាកដ​ឡើង លុះ​​​​ព្រះបាទមហាសុទស្សនៈ ទ្រង់ទតឃើញហើយ ទើបត្រិះរិះ​ដូច្នេះ​ថា អើ​អាត្មា​​​​​​​អញ ក៏ធ្លាប់ឮរឿងនេះ មកហើយថា ស្តេចអង្គណា​ជា​ក្សត្រ​​បាន​​មុទ្ធា​ភិសេក​​​​ហើយ ទ្រង់កក់ព្រះសីរ្សក្នុងថៃ្ង ១៥ ជាថៃ្ងឧបោសថ ហើយរក្សា​ឧបោសថ គង់នៅលើប្រាសាទដ៏ប្រសើរ ចក្ករ័តន៍ជាទិព្វ មានកាំ ១ ពាន់ ព្រម​​​​​​​ទាំងខ្នងកង់ទាំងដុំ បរិបូណ៌ដោយអាការទាំងពួង ក៏កើត​ប្រាកដ​ឡើង ព្រះរាជាអង្គនោះ ជាស្តេចចក្រពត្តិ ឱហ្ន៎អាត្មាអញបានជាស្តេច​ចក្រ-​ពត្តិ​​​ហើយ​​តើ ។ ម្នាលអានន្ទ លំដាប់នោះព្រះបាទមហាសុទស្សនៈ ទ្រង់​ក្រោក​​​អំពី​​​អាសនៈ ហើយធ្វើសំពត់ឧត្តរាសង្គៈឆៀងស្មាម្ខាង ទើបយកព្រះ​ហស្ត​​ខាង​​​ឆ្វេង​​ចាប់ព្រះសុវណ្ណភិង្គារ (កុណ្ឌីមាស) យកព្រះហស្តខាងស្តាំ ប្រស់​​​​ព្រំ​ចក្ករ័តន៍ ហើយត្រាស់ថា ចក្ករ័តន៍ដ៏ចម្រើន ចូរអណ្តែតទៅ ចក្ករ័តន៍​ដ៏​​ចម្រើន ចូរមានជ័យជម្នះ ។ ម្នាលអានន្ទ លំដាប់នោះ ចក្ករ័តន៍ នោះឯង ក៏​អណ្តែតទៅខាងបុរត្ថិមទិស ។ ព្រះបាទមហាសុទស្សនៈ ទ្រង់ស្តេចទៅតាម​ក្រោយ ជាមួយនឹងសេនាប្រកបដោយអង្គ ៤ ។​ ម្នាលអានន្ទ ចក្ករ័តន៍​ទៅ​ប្រតិស្ឋាន​ក្នុងប្រទេសណា ព្រះបាទមហា​សុទ​ស្សនៈ​ព្រម​ទាំង​ចតុរង្គ​សេ​នា​ ក៏​ទ្រង់​ប្រថាប់ក្នុងប្រទេសនោះ ។ ម្នាលអានន្ទ ពួកស្តេចណា ដែលជាសត្រូវ គង់​នៅក្នុងបុរត្ថិមទិស ពួកស្តេចនោះក៏ស្តេចចូលទៅគាល់​ព្រះបាទ​មហា​-សុទស្ស​​​​​នៈក្រាបបង្គំទូលយ៉ាងនេះថា បពិត្រព្រះមហារាជ សូមព្រះអង្គទ្រង់​ស្តេច​​​​មកចុះ បពិត្រមហារាជ ទ្រង់ស្តេចមកល្អហើយ បពិត្រមហារាជ រាជ​សម្បត្តិ​​​របស់​ខ្ញុំព្រះអង្គជារបស់ព្រះអង្គហើយ បពិត្រមហារាជ សូមព្រះ​អង្គ​ទ្រង់​​​​ប្រៀនប្រដៅ ។ ព្រះបាទមហាសុទស្សនៈ ទ្រង់មានព្រះរាជឱង្ការ​យ៉ាង​នេះ​​​ថា អ្នកទាំងឡាយ មិនត្រូវសម្លាប់សត្វ មិនត្រូវលួចរបស់ដែលគេមិន​បាន​​ឲ្យ មិនត្រូវប្រព្រឹត្តខុសក្នុងកាមទាំងឡាយ មិនត្រូវនិយាយពាក្យកុហក មិនត្រូវផឹកទឹកស្រវឹងឡើយ អ្នកទាំងឡាយចូរបរិភោគវត្ថុតាមសមគួរចុះ ។ ម្នាលអានន្ទ មួយទៀត ពួកស្តេចណាដែលជាសត្រូវនៅក្នុងបុរត្ថិមទិស ពួក​ស្តេច​​​នោះ ក៏ទៅជាចុះចូលព្រះបាទមហាសុទស្សនៈវិញ ។ ម្នាលអានន្ទ វេលា​​​​​នោះ ចក្ករ័តន៍នោះ ក៏ចុះទៅកាន់សមុទ្រខាងបុរត្ថិមទិស ហើយឆ្លង​ឡើង ត្រឡប់វិលទៅខាងទក្ខិណទិស ចុះកាន់សមុទ្រខាងទក្ខិណទិស ហើយ​ឆ្លង​ឡើង វិលទៅខាងបច្ឆិមទិស ចុះកាន់សមុទ្រខាងបច្ឆិមទិស ហើយឆ្លងឡើង វិលទៅខាងឧត្តរទិសវិញ ។ ព្រះបាទមហាសុទស្សនៈ ក៏ទ្រង់ស្តេច​ទៅ​តាម​ក្រោយជាមួយនឹងចតុរង្គសេនា ។ ម្នាលអានន្ទ ចក្ករ័តន៍ ប្រតិស្ឋាននៅ ក្នុង​ប្រទេស​​​​ណា ព្រះបាទមហាសុទស្សនៈ ក៏ទ្រង់ប្រថាប់នៅក្នុងប្រទេសនោះ ព្រម​​​​​​ទាំងចតុរង្គសេនា ។ ម្នាលអានន្ទ មួយទៀត ពួកស្តេចណា ជាសឹក​សត្រូវ​ នៅក្នុងឧត្តរទិស ពួកស្តេចនោះ ក៏ចូលទៅគាល់ព្រះ​បាទ​មហាសុទ​ស្ស​នៈ​ ក្រាប​​​​​បង្គំទូលយ៉ាងនេះថា បពិត្រមហារាជ សូមព្រះអង្គស្តេចមក បពិត្រ​មហា​រាជ ទ្រង់ស្តេចមកល្អហើយ បពិត្រមហារាជ រាជសម្បត្តិរបស់ខ្ញុំព្រះអង្គ ជា​​​ព្រះរាជទ្រព្យរបស់ព្រះអង្គហើយ បពិត្រមហា​រាជ សូមព្រះអង្គទ្រង់​ប្រៀន​ប្រដៅ ។ ព្រះបាទមហាសុទស្សនៈ ទ្រង់មានព្រះរាជឱង្ការ យ៉ាងនេះថា អ្នកទាំងឡាយ មិនត្រូវសម្លាប់សត្វ មិនត្រូវលួចរបស់ដែលគេមិនបានឲ្យ មិន​ត្រូវ​ប្រព្រឹត្តខុសក្នុងកាមទាំងឡាយ មិនត្រូវនិយាយពាក្យកុហក មិនត្រូវផឹក​ទឹក​​​​ស្រវឹងឡើយ អ្នកទាំងឡាយចូរបរិភោគវត្ថុតាមសមគួរចុះ ។ ម្នាល​អានន្ទ មួយវិញទៀត ពួកស្តេចណាដែលជាសឹកសត្រូវក្នុងឧត្តរទិស ពួកស្តេច​នោះ ក៏ត្រឡប់ជាចុះចូលព្រះបាទមហាសុទស្សនៈវិញ ។ ម្នាលអានន្ទ តពីនោះ​មកចក្ករ័តន៍នោះបានបង្រ្កាបផែនដី ដែលមានសមុទ្រជាទីបំផុត រួចហើយ ត្រឡប់​​​​​​​មកកាន់កុសាវតីរាជធានីវិញ ហើយឋិតនៅក្នុងរ​បៀង​សាលា​សម្រាប់​វិនិច្ឆ័យ ទៀបទ្វារព្រះបរមរាជវាំង របស់ព្រះបាទមហាសុទស្សនៈ នៅនឹង​ថ្កល់​​​ហាក់ដូចជា បាក់ភ្លៅ ហើយបំភ្លឺក្នុងព្រះរាជវាំងរបស់ព្រះបាទ​មហា​-សុទស្សនៈ ។ ម្នាលអានន្ទ ចក្ករ័តន៍ មានសភាពយ៉ាងនេះ កើតប្រាកដឡើង ដល់ព្រះបាទមហាសុទស្សនៈ​ ។</p>
        <p><a class='ref km' id='km3' href='#km3'>៣</a>ម្នាលអានន្ទ តទៅទៀត ហត្ថិរ័តន៍ ( ដំរីកែវ ) ជាស្តេចដំរី ឈ្មោះ​ឧបោសថ មានសម្បុរសសុទ្ធមានអវៈយវៈ តូចធំសមរម្យទាំងអស់ ជាដំរី​មាន​​​​ឫទ្ធិ អាចហោះទៅ លើអាកាសបាន កើតប្រាកដឡើងដល់​ព្រះបាទ​មហាសុ​-ទស្ស​នៈ ។​ លុះព្រះបាទមហាសុទស្សនៈទ្រង់ទតហើយ ក៏មានព្រះ​ហឫទ័យ​​ជ្រះថ្លាថា អើយានដំរីល្អណាស់តើហ៎្ន ប្រសិនបើចូលទៅបង្ហាត់បាន (ជាការ​-ប្រ​ពៃ​) ។ ម្នាលអានន្ទ ឯហត្ថិរ័តន៍នោះ ក៏ដល់នូវការបង្ហាត់បាន ដូចដំរី​អាជានេយ្យដ៏ល្អ ដែលគេបង្ហាត់បានបទល្អយូរអង្វែងហើយ ។ ម្នាលអានន្ទ ព្រះបាទមហាសុទស្សនៈ កាលទ្រង់នឹងល្បងមើល ហត្ថិរ័តន៍នោះឯង មុន​ដំបូង​​​ទ្រង់ឡើងគង់ (លើហត្ថិរ័តន៍) ក្នុងវេលាព្រឹកព្រហាម ហើយស្តេច​ទៅ​​ត្រួតត្រា នូវផែនដីមានសមុទ្រជាទីបំផុតរួចហើយ ស្តេចត្រឡប់មក​សោយ​ព្រះ​ក្រយាហារក្នុងវេលាព្រឹក ឯកុសាវតីរាជធានីវិញទាន់ ។ ម្នាលអានន្ទ ហត្ថិរ័តន៍ មានសភាពយ៉ាងនេះ បានកើតប្រាកដហើយ ដល់ព្រះបាទមហា​-សុទ​ស្សនៈ ។</p>
        <p><a class='ref km' id='km4' href='#km4'>៤</a>ម្នាលអានន្ទ តទៅទៀត អស្សរ័តន៍ (សេះកែវ) ជាស្តេចសេះ​ឈ្មោះ​ វលាហកៈមានសម្បុរសសុទ្ធ មានសម្បុរត្រង់ក្បាលខ្មៅ (រលើប) ដូច​​​​​ជា​សម្បុរ​​​​​នៃកកែ្អក មានសក់ (សក្បុស) ដូចបណ្តូលស្មៅយាប្លង ជាសេះ​មាន​ឫទ្ធិ អាចហោះទៅលើអាកាសបានកើតប្រាកដដល់ ព្រះបាទ​មហា​សុទស្សន ។ លុះព្រះបាទមហាសុទស្សនៈ ទ្រង់ទតឃើញហើយ ក៏មានព្រះហឫទ័យ​ជ្រះ​ថ្លាថា អើយានសេះល្អណាស់តើហ៎្ន ប្រសិនបើចូលទៅបង្ហាត់បាន (ជាការ​ប្រពៃ) ។ ម្នាលអានន្ទ លំដាប់នោះ អស្សរ័តន៍ ក៏ដល់នូវការបង្ហាត់បាន ដូច​ជា​​​​​​​សេះអាជានេយ្យដ៏ល្អ ដែលគេបង្ហាត់បានរបៀបល្អ យូរអងែ្វងហើយ ។ ម្នាលអានន្ទ ព្រះបាទមហាសុទស្សនៈ កាលទ្រង់នឹងល្បងមើល អស្សរ័តន៍​នោះ​​​ឯង មុនដំបូងទ្រង់ឡើងគង់លើអស្សរ័តន៍ ក្នុងវេលាព្រឹកព្រហាម ហើយ ស្តេច​ទៅត្រួតត្រាផែនដីដែលមានសមុទ្រជាទីបំផុត រួចហើយសេ្តចត្រឡប់​មក​​សោយព្រះស្ងោយ ក្នុងវេលាព្រឹកឯកុសាវតីរាជធានីវិញទាន់ ។ ម្នាល​អានន្ទ អស្សរ័តន៍ មានសភាពយ៉ាងនេះ កើតប្រាកដហើយដល់​ព្រះបាទ​មហា​សុ​ទស្សនៈ ​ ។</p>
        <p><a class='ref km' id='km5' href='#km5'>៥</a>ម្នាលអានន្ទ តទៅទៀត មណិរ័តន៍ ជាកែវពៃទូរ្យមានជាតិដ៏ល្អ មាន​ជ្រុង ៨ ដែលជាងចៃ្នល្អហើយ មានពណ៌ថ្លាស្អាតបរិបូណ៌ ដោយអាការ​គ្រប់​យ៉ាង បានកើតប្រាកដ ដល់ព្រះបាទមហាសុទស្សនៈ ។ ម្នាលអានន្ទ មណិរ័តន៍​​​នោះឯង មានពន្លឺផ្សាយទៅបានមួយយោជន៍ជុំវិញ ។ ម្នាល​អានន្ទ ព្រះបាទមហាសុទស្សនៈ កាលទ្រង់នឹងល្បងមើល នូវមណិរ័តន៍នោះឯង មុខ​​​ដំបូងទ្រង់ប្រជុំអស់ពួកចតុរង្គសេនាមក ហើយទ្រង់ស្ទួយកែវមណី ឡើង​ទៅ​កាន់ចុងដងទង់ហើយទ្រង់គ្រវីទៅក្នុងទីងងឹតអ័ព្ទក្នុងរាត្រី ។ ម្នាល​អានន្ទ ចំណែកអ្នកស្រុកទាំងឡាយណា ដែលនៅជិតខាង អ្នកស្រុកទាំងនោះ​សម្គាល់​​​​ថាជាវេលាថៃ្ង ក៏នាំគ្នាប្រកបការងារដោយសារពន្លឺ (នៃកែវនោះឯង) ។ ម្នាលអានន្ទ កែវមណីមានសភាពយ៉ាងនេះ បានកើតប្រាកដហើយដល់​ព្រះ​បាទមហាសុទស្សនៈ ។</p>
        <p><a class='ref km' id='km6' href='#km6'>៦</a>ម្នាលអានន្ទ តទៅទៀត ឥត្ថីរ័តន៍ (ស្រ្តីកែវ) មានរូបឆោមល្អគួរ​ឲ្យ​អ្នកផង ពិតពិលរមិលមើលគួរជ្រះថ្លា ប្រកបដោយសម្បុរល្អកៃ្រលែង មិន​ខ្ពស់​ពេក មិនទាបពេក មិនស្គមពេក មិនធាត់ពេក មិនខ្មៅពេក មិនសពេក លើសលែងកន្លង ហួសសម្បុរស្រ្តីមនុស្ស តែមិនដល់សម្បុរសទិព្វទេ បាន​កើត​​​ប្រាកដដល់ព្រះបាទមហាសុទស្សនៈ ។ ម្នាលអានន្ទ ឥត្ថីរ័តន៍នោះឯង មានកាយសម្ឆ័ស្ស (ទន់ល្មើយ) ដូចជាសំឡីគរ ឬសំឡីកប្បាស ។ ម្នាលអានន្ទ មួយទៀត ឥត្ថីរ័តន៍នោះឯង កាលរដូវត្រជាក់មានខ្លួនក្តៅ កាលរដូវក្តៅមាន​ខ្លួន​ត្រជាក់ ។ ម្នាលអានន្ទ មិនតែប៉ុណ្ណោះ ឥត្ថីរ័តន៍នោះឯង មានក្លិនខ្លឹម​ចន្ទន៍​ផ្សាយចេញអំពីកាយ មានក្លិនផ្កាឧប្បលផ្សាយចេញអំពីមាត់ ។ ម្នាល​អានន្ទ ឥត្ថីរ័តន៍នោះឯង ជាស្រ្តីតែងក្រោកឡើងមុន តែងអង្គុយក្រោយ យក​​​ចិត្តទុកដាក់ធើ្វអ្វី ៗ ប្រព្រឹត្តត្រូវព្រះហឫទ័យ ពោលតែពាក្យជា​ទី​ពេញ​ព្រះហឫទ័យ របស់ព្រះបាទមហាសុទស្សនៈ ។ ម្នាលអានន្ទ ឥត្ថីរ័តន៍​នោះ​ឯងសូម្បីតែចិត្តក៏មិនប្រព្រឹត្តកន្លង ព្រះបាទមហាសុទស្សនៈទៅហើយ ម្តេច​ឡើយ​​នឹងប្រព្រឹត្តកន្លងដោយកាយបាន ។ ម្នាលអានន្ទ ឥត្ថីរ័តន៍ មានសភាព​យ៉ាង​​​នេះ បានកើតប្រាកដហើយ ដល់ព្រះបាទមហា​សុទស្សនៈ ។</p>
        <p><a class='ref km' id='km7' href='#km7'>៧</a>ម្នាលអានន្ទ តទៅទៀត គហបតិរ័តន៍ ( គហបតីកែវ ) បាន​កើត​ប្រាកដដល់ព្រះបាទមហាសុទស្សនៈ ។ ឯគហបតិរ័តន៍នោះ មានទិព្វចក្ខុ កើត​​​​​​អំពីផលនៃ​កុសលកម្ម អាចមើលឃើញកំណប់ទ្រព្យ ដែលមានម្ចាស់​នឹង​​​​​មិនមានម្ចាស់បាន ។ គហបតីនោះ ចូលទៅគាល់ព្រះបាទ​មហាសុទ​ស្ស​នៈ​ ក៏ក្រាបបង្គំទូលយ៉ាងនេះថា បពិត្រព្រះសម្មតិទេព សូមព្រះអង្គកុំមាន​សេចក្តី​​​​​​​ខ្វ​ល់​ខ្វាយឡើយ ខ្ញុំព្រះអង្គនឹងចាត់ចែងការដែលគួរធ្វើដោយ​ទ្រព្យ​ថ្វាយ​ដោយព្រះរាជទ្រព្យព្រះអង្គ ។ ម្នាលអានន្ទ ព្រះបាទមហាសុទស្សនៈ កាលទ្រង់នឹងល្បងមើល គហបតិរ័តន៍នោះឯង មុនដំបូងទ្រង់ប្រថាប់លើ​ព្រះ​​​ទីនាំងនាវា សំដៅទៅកាន់ខែ្សទឹក ក្នុងកណ្តាលទនេ្លគង្គាទើប ទ្រង់ត្រាស់​នឹង​គហបតិរ័តន៍យ៉ាងនេះថា ម្នាលគហបតីយើងមានសេចក្តីត្រូវ​ការ​ដោយ​ប្រាក់​និងមាស ។ គហបតីនោះ ក្រាបបង្គំទូលតបថា បពិត្រមហារាជបើ​ដូច្នោះ​​សូមទ្រង់អែបនាវាទៅខាងត្រើយច្រាំងម្ខាង ។ ទ្រង់មានព្រះរាជឱង្ការ​ថា ឱ​គហបតី យើងមានសេចក្តីត្រូវការតែប្រាក់និងមាសត្រង់ទីនេះឯង ។ ម្នាល​​អានន្ទ លំដាប់នោះគហបតីរ័តន៍នោះឯងយកដៃទាំងពីរ លូកចុះទៅ​ក្នុង​​​ទឹកលើកយកឆ្នាំងដែលពេញដោយប្រាក់និងមាស ហើយក្រាបទូល​ព្រះ​​​បាទ​មហាសុទស្សនៈថា បពិត្រមហារាជ ល្មមហើយ ដោយប្រាក់និង​មាស​​​​​​​​ប៉ុណ្ណេះ បពិត្រមហារាជ ប្រាក់និងមាសប៉ុណ្ណេះល្មម ធ្វើព្រះ​រាជកិច្ច​បាន​​ហើយ ។ ព្រះបាទមហាសុទស្សនៈ ទ្រង់ត្រាស់យ៉ាងនេះថា ម្នាលគហបតី​ប្រាក់និងមាសប៉ុណ្ណេះល្មមហើយ ម្នាលគហបតី ប្រាក់និងមាស​ប៉ុណ្ណេះ ល្មម​ធ្វើ​​​​​កិច្ចបានហើយ ម្នាលគហបតី ប្រាក់និងមាសទាំងប៉ុណ្ណេះ យើងបូជា​អ្នក​ឯង ។ ម្នាលអានន្ទ គហបតិរ័តន៍ មានសភាពយ៉ាងនេះ កើត​ប្រាកដ​ហើយ​ដល់​​​​​ព្រះបាទមហាសុទស្សនៈ ។</p>
        <p><a class='ref km' id='km8' href='#km8'>៨</a>ម្នាលអានន្ទ តទៅទៀត បរិនាយករ័តន៍ (បរិនាយកកែវ) ជា​បណ្ឌិត​​​​វាងវៃមានប្រាជ្ញាអង់អាច ដើម្បីញុំាងព្រះបាទមហាសុទស្សនៈ ដែល​ខ្លួន​​ឲ្យ​​​សេ្តច​ចូលទៅ ឲ្យចូលទៅបាន ដើម្បីញុំាងព្រះបាទមហាសុទស្សនៈ ដែល​​​​​​​​​​ខ្លួនគួរឲ្យសេ្តចចេញ ឲ្យចេញទៅបានដើម្បីញុំាង ព្រះបាទ​មហា​-សុទស្សនៈ ឲ្យតាំងងារបុគ្គលដែលគួរតាំងបានកើតប្រាកដ ដល់​ព្រះ​បាទ​មហាសុទស្សនៈ ។ បរិនាយករ័តន៍នោះ ចូលទៅគាល់ព្រះបាទ​មហា​សុទ​-ស្សនៈ ហើយទើបក្រាបបង្គំទូលយ៉ាងនេះថា បពិត្រព្រះសម្មតិទេព សូម ព្រះ​​អង្គ កុំមានសេចក្តីខ្វល់ខ្វាយឡើយ ខ្ញុំព្រះអង្គនឹងប្រៀនប្រដៅថ្វាយ ។ ម្នាល​អានន្ទ បរិនាយករ័តន៍ មានសភាពយ៉ាងនេះ កើតប្រាកដហើយដល់​ព្រះបាទ​មហាសុទស្សនៈ ។ ម្នាលអានន្ទ ព្រះបាទមហាសុទស្សនៈ ទ្រង់​ប្រកប​​​​ដោយរ័តន៍ ៧ ប្រការនេះឯង ។</p>
        <p><a class='ref km' id='km9' href='#km9'>៩</a>ម្នាលអានន្ទ ព្រះបាទមហាសុទស្សនៈ ទ្រង់ប្រកបដោយឫទ្ធិ ៤ យ៉ាង ។ ឫទ្ធិ ៤ យ៉ាងដូចមេ្តចខ្លះ ។ ម្នាលអានន្ទ ព្រះបាទមហាសុទស្សនៈ ទ្រង់​​​​មានព្រះរូបល្អគួរឲ្យអ្នកផងពិតពិលរមិលមើលគួរឲ្យជ្រះថ្លា ទ្រង់​ប្រកប​​​ដោយ​ព្រះឆវិវណ្ណដ៏ល្អកៃ្រលែង ជាងមនុស្សទាំងឡាយ​ ឯ​ទៀត​ក្នុង​លោក​នេះ ។ ម្នាលអានន្ទ ព្រះបាទមហាសុទស្សនៈ ទ្រង់ប្រកបដោយឫទ្ធិនេះ​ជា​ឫទ្ធិ​ទី ១ ។</p>
        <p><a class='ref km' id='km10' href='#km10'>១០</a>ម្នាលអានន្ទ តទៅទៀត ព្រះបាទមហាសុទស្សនៈ មាន​ព្រះជន្មា​យុ​​​វែង ទ្រង់ឋិតនៅអស់កាលជាយូរអងែ្វងកៃ្រលែង ជាងមនុស្សទាំងឡាយ​ឯទៀត ។ ម្នាលអានន្ទ ព្រះបាទមហាសុទស្សនៈ ទ្រង់ប្រកបដោយឫទ្ធិនេះ ជា​ឫទ្ធិទី ២ ។</p>
        <p><a class='ref km' id='km11' href='#km11'>១១</a>ម្នាលអានន្ទ តទៅទៀត ព្រះបាទមហាសុទស្សនៈ ទ្រង់មិន​មាន​អាពាធ មិនមានទុក្ខ ប្រកបដោយភ្លើងធាតុ ដែលកើតអំពីកម្ម មាន​វិបាក​ស្មើ​គ្នា មិនត្រជាក់ពេក មិនក្តៅពេក លើសជាងមនុស្សដទៃ ។ ម្នាលអានន្ទ ព្រះ​បាទ​​​មហាសុទស្សនៈ ទ្រង់ប្រកបដោយឫទ្ធិនេះ ជាឫទ្ធិទី ៣ ។</p>
        <p><a class='ref km' id='km12' href='#km12'>១២</a>ម្នាលអានន្ទ តទៅទៀត ព្រះបាទមហាសុទស្សនៈ ទ្រង់ជាទី ស្រឡាញ់ ជាទីពេញចិត្តនៃព្រាហ្មណ៍ និងគហបតីទាំងឡាយ ។ ម្នាលអានន្ទ បិតាជាទីស្រឡាញ់ ពេញចិត្តនៃបុត្រទាំងឡាយ យ៉ាងណាមិញ ម្នាលអានន្ទ ព្រះបាទមហាសុទស្សនៈ ទ្រង់ជាទីស្រឡាញ់ពេញចិត្តនៃព្រាហ្មណ៍ និង គហបតី ទាំងឡាយយ៉ាងនោះដែរ ។ ម្នាលអានន្ទ ចំណែកខាងព្រាហ្មណ៍ និងគហបតីទាំងឡាយ ក៏ជាទីស្រឡាញ់ពេញព្រះហឫទ័យ នៃព្រះបាទ មហាសុទស្សនៈដែរ ។ ម្នាលអានន្ទ កូនទាំងឡាយជាទីស្រឡាញ់ពេញចិត្ត នៃបិតាយ៉ាងណាមិញ ម្នាលអានន្ទ ចំណែកខាងព្រាហ្មណ៍ និងគហបតី ទាំងឡាយ ក៏ជាទីស្រឡាញ់ពេញព្រះហឫទ័យ នៃព្រះបាទមហាសុទស្សនៈ យ៉ាងនោះដែរ ។ ម្នាលអានន្ទ ព្រះបាទមហាសុទស្សនៈ កាលមុនដំបូងទ្រង់ សេ្តចទៅកាន់ឧទ្យានដោយចតុរង្គសេនា ។ ម្នាលអានន្ទ លំដាប់នោះ ព្រាហ្មណ៍​និងគហបតីទាំងឡាយ ចូលទៅគាល់ ព្រះបាទមហាសុទស្សនៈ ក្រាបបង្គំទូលយ៉ាងនេះថា បពិត្រព្រះសម្មតិទេព សូមព្រះអង្គកុំសេ្តចទៅ ដោយរហ័សរួសរាន់ ដូចខ្ញុំព្រះអង្គទាំងឡាយធ្លាប់ឃើញ ព្រះអង្គមកអស់ កាលយូរនោះឡើយ ។ ម្នាលអានន្ទ ឯព្រះបាទមហាសុទស្សនៈ ទ្រង់ត្រាស់ នឹងសារថីថា ម្នាលសារថី អ្នកកុំបររថទៅដោយរហ័សរួសរាន់ ដូចយើងធ្លាប់ ឃើញព្រាហ្មណ៍និងគហបតីទាំងឡាយ មកអស់កាលយូរយារនោះឡើយ ។ ម្នាលអានន្ទ ព្រះបាទមហាសុទស្សនៈទ្រង់ប្រកបដោយឫទ្ធិនេះ ជាឫទ្ធិទី ៤ ។ ម្នាលអានន្ទ ព្រះបាទមហាសុទស្សនៈទ្រង់ប្រកបដោយឫទ្ធិទាំង ៤ នេះឯង។</p>
        <p><a class='ref km' id='km13' href='#km13'>១៣</a>ម្នាលអានន្ទ លំដាប់នោះ ព្រះបាទមហាសុទស្សនៈទ្រង់មាន បរិវិតក្កយ៉ាងនេះថា បើដូច្នោះគួរតែ អាត្មាអញកសាងស្រះបោក្ខរណីទាំង ឡាយសុទ្ធតែ ១ រយជួរធ្នូ ៗ កែ្បរចន្លោះដើមត្នោតទាំងឡាយនេះ ។ ម្នាល អានន្ទ ព្រះបាទមហាសុទស្សនៈ ទ្រង់កសាងស្រះបោក្ខរណីទាំងឡាយ សុទ្ធតែ ១ រយជួរធ្នូ ៗ កែ្បរចន្លោះដើមត្នោតទាំងឡាយនេះ ។ ម្នាលអានន្ទ ឯ ស្រះបោក្ខរណីទាំងនោះឯង វិចិត្រដោយឥដ្ឋ ៤ យ៉ាង គឺ ឥដ្ឋមាស​មួយ​យ៉ាង ឥដ្ឋប្រាក់មួយយ៉ាង ឥដ្ឋកែវពៃទូរ្យមួយយ៉ាង ឥដ្ឋកែវផលិកមួយយ៉ាង ។ ម្នាលអានន្ទ ឯស្រះបោក្ខរណីទាំងនោះមានជណើ្តរ ៤ បែប គឺ ជណើ្តរមាស មួយបែប ជណើ្តរប្រាក់មួយបែប ជណើ្តរកែវពៃទូរ្យមួយបែប ជណើ្តរកែវ ផលិកមួយបែប ។ ជណើ្តរមាស មានមេជាមាស តែកាំនិងក្បាល ជណើ្តរ ជាប្រាក់ ។ ជណើ្តរប្រាក់មានមេជាប្រាក់តែកាំនិងក្បាលជណើ្តរជាមាស ។ ជណើ្តរកែវពៃទូរ្យ មានមេជាកែវពៃទូរ្យ តែកាំនិងក្បាលជណើ្តរជាផលិក ។ ជណើ្តរកែវផលិកមានមេជាកែវផលិកតែកាំនិងក្បាលជណើ្តរ ជាកែវពៃទូរ្យ ។ ម្នាលអានន្ទ មួយទៀត ស្រះបោក្ខរណីទាំងនោះឯង បិទបាំងដោយរបង ២ ជាន់ គឺ របងមាស ១ របងប្រាក់ ១ ។ របងមាសមានសសរបង្គោលជាមាស តែរបាររបងនិងក្បាលបង្គោលរបងជាប្រាក់ ។ របងប្រាក់មានសសរបង្គោល ជាប្រាក់ តែរបាររបងនិងក្បាលបង្គោលរបងជាមាស ។ ម្នាលអានន្ទ លំដាប់ នោះឯង ព្រះបាទមហាសុទស្សនៈ ទ្រង់មានបរិវិតក្កយ៉ាងនេះថា ក្នុងស្រះ បោក្ខរណីទាំងនេះ គួរតែអាត្មាអញនិងដាំដើមផ្កាទាំងនេះ គឺឧប្បលឈូក ក្រហម កុមុទ ឈូកស ដែលមានផ្ការីករាល់រដូវ មិនបានឃាត់ខាំងដល់ជន ទាំងពួង ។ ម្នាលអានន្ទ ព្រះបាទមហាសុទស្សនៈ ទ្រង់ដាំដើមផ្កាទាំងនេះ ក្នុងស្រះបោក្ខរណីទាំងនោះ គឺឧប្បល ឈូកក្រហម កុមុទ ឈូកស ដែល មានផ្ការីករាល់រដូវ មិនបានឃាត់ខាំងដល់ជនទាំងពួង ។ ម្នាលអានន្ទ គ្រា នោះ ព្រះបាទមហាសុទស្សនៈ ទ្រង់មានបរិវិតក្កយ៉ាងនេះថា បើដូច្នោះគួរ តែអាត្មាអញតាំងនហាបកបុរស (អ្នកផ្ងូតទឹក) ទុកទៀប ឆេ្នរស្រះបោក្ខរណី ទាំងនេះ សម្រាប់ផ្ងូតទឹកជនដែលមកហើយ ៗ ។ ម្នាលអានន្ទ ព្រះបាទ មហាសុទស្សនៈ ក៏ទ្រង់តាំងនូវនហាបកបុរស ទុកទៀបឆេ្នរស្រះបោក្ខរណី ទាំងនោះ សម្រាប់ផ្ងូតទឹកជនដែលមកហើយ ៗ ។ ម្នាលអានន្ទ លំដាប់នោះ ព្រះបាទមហាសុទស្សនៈ ទ្រង់មានបរិវិតក្កៈយ៉ាងនេះថា បើដូច្នោះ គួរតែ អាត្មាអញតាំងទានវត្ថុ (រោងទាន) មានសភាពយ៉ាងនេះ កែ្បរឆេ្នរស្រះបោក្ខ​-រ​ណី​ទាំងនេះ គឺបាយសម្រាប់អ្នកត្រូវការបាយ ទឹកសម្រាប់អ្នកត្រូវការទឹក សំពត់សម្រាប់អ្នកត្រូវការសំពត់ យានសម្រាប់អ្នកត្រូវការយាន ទីដេក​សម្រាប់​អ្នកត្រូវការទីដេក ស្រីសម្រាប់អ្នកត្រូវការស្រី ប្រាក់សម្រាប់អ្នក ត្រូវ​ការ​ប្រាក់ មាសសម្រាប់អ្នកត្រូវការមាស ។ ម្នាលអានន្ទ ព្រះបាទមហា-សុទស្សនៈ ទ្រង់បានតាំងទានវត្ថុនេះកែ្បរឆេ្នរស្រះបោក្ខរណីទាំងនោះ គឺ បាយសម្រាប់អ្នកត្រូវការបាយ ទឹកសម្រាប់អ្នកត្រូវការទឹក សំពត់សម្រាប់ អ្នកត្រូវការសំពត់ យានសម្រាប់អ្នកត្រូវការយាន ទីដេកសម្រាប់អ្នកត្រូវការ ទីដេក ស្រីសម្រាប់អ្នកត្រូវការស្រី ប្រាក់សម្រាប់អ្នកត្រូវការប្រាក់មាស សម្រាប់​អ្នកត្រូវការមាស ។</p>
        <p><a class='ref km' id='km14' href='#km14'>១៤</a>ម្នាលអានន្ទ លំដាប់នោះ ព្រាហ្មណ៍និងគហបតីទាំងឡាយ នាំ យកសម្បត្តិដ៏ច្រើន ចូលទៅគាល់ព្រះបាទមហាសុទស្សនៈ ក្រាបបង្គំទួល យ៉ាងនេះថា បពិត្រព្រះសម្មតិទេព សម្បត្តិដ៏ច្រើននេះ យើងខ្ញុំព្រះអង្គនាំ មកថ្វាយចំពោះព្រះអង្គ សូមព្រះអង្គទ្រង់ទទួលសម្បត្តិទាំងនោះ ។ ព្រះបាទ មហាសុទស្សនៈ ទ្រង់មានព្រះរាជឱង្ការថា ម្នាលអ្នកទាំងឡាយដ៏ចម្រើន ណើ្ហយកុំសម្បត្តិដ៏ច្រើននេះ ដែលអ្នកនាំមកដើម្បីយើង ដោយពលិកម្ម ប្រកបដោយធម៌ហើយ តែទ្រព្យសម្បត្តិទាំងនោះ ចូរនៅជារបស់អ្នកទាំង ឡាយវិញចុះ ចូរអ្នកទាំងឡាយនាំយកពីនេះថែមទៅទៀតចុះ ។ ពួក ព្រាហ្មណ៍​និងគហបតីទាំងនោះ លុះសេ្តចឃាត់យ៉ាងនេះហើយ ក៏ថយចេញ ទៅនៅក្នុងទីដ៏សមគួរ ហើយគិតព្រមគ្នាយ៉ាងនេះថា ការដែលពួកយើងនាំ យកសម្បត្តិទាំងនេះ ត្រឡប់ទៅទុកផ្ទះរបស់យើងវិញយ៉ាងនេះ មិនសមគួរ ដល់ពួកយើងឡើយបើដូច្នេះ ពួកយើងគួរនាំគ្នាសាងនិវេសនដ្ឋាន ថ្វាយ ព្រះបាទមហាសុទស្សនៈវិញ ។ ពួកព្រាហ្មណ៍និងគហបតីទាំងនោះ ក៏នាំ គ្នាចូលទៅគាល់ព្រះបាទមហាសុទស្សនៈ ក្រាបបង្គំទួលយ៉ាងនេះថា បពិត្រ ព្រះសម្មតិទេព ពួកខ្ញុំព្រះអង្គនឹងនាំគ្នាសាងនិវេសន៍ថ្វាយព្រះអង្គ ។ ម្នាល អានន្ទ ឯព្រះបាទមហាសុទស្សនៈ ទ្រង់បានទទួលដោយតុណ្ហីភាព ។</p>
        <p><a class='ref km' id='km15' href='#km15'>១៥</a>ម្នាលអានន្ទ លំដាប់នោះ ឯងសក្កទេវរាជ ជាធំជាងទេវតាទាំង ឡាយ បានជ្រាបបរិវិតក្កក្នុងព្រះហឫទ័យ​ នៃព្រះបាទមហាសុទស្សនៈ ដោយ​ព្រះហឫទ័យនៃព្រះអង្គ ក៏ត្រាស់ហៅវិស្សកម្មទេវបុត្តមកថា ហៃ​វិស្ស​-កម្ម​ទេវបុត្តជាសម្លាញ់អ្នកចូរមកនេះ អ្នកចូរទៅនិមិ្មត​ព្រះរាជនិវេសន៍​ឈ្មោះ​​​ធម្មប្រាសាទថ្វាយព្រះបាទមហាសុទស្សនៈ ។ ម្នាលអានន្ទ វិស្សកម្ម​-ទេវបុត្ត បានទទួលបង្គាប់របស់សក្កទេវរាជជាធំជាងទេវតាទាំងឡាយ ដោយ​​​​​​​ពាក្យថា អំពើយ៉ាងនេះ ជាការចម្រើនដល់ព្រះអង្គហើយ ដូច្នេះហើយ​ក៏​បាត់​​​អំពីឋានទេវតាឈ្មោះតាវត្តិង្ស មកប្រាកដក្នុងទីចំពោះព្រះភក្រ្ត នៃព្រះ​បាទ​មហា​​​​សុទស្សនៈ ដូចបុរសដែលមានកម្លាំងលាដៃដែលខ្លួនបត់ចូល ឬ​បត់​ចូលនូវដៃដែលខ្លួនលាចេញ ដូច្នោះឯង ។ ម្នាលអានន្ទ គ្រានោះឯង វិស្សកម្ម​ទេវបុត្តបានក្រាបបង្គំទូល ព្រះបាទមហាសុទស្សនៈ យ៉ាងនេះថា បពិត្រ​ព្រះសម្មតិទេព ខ្ញុំព្រះអង្គនឹងនិមិ្មតរាជនិវេសន៍ឈ្មោះ ធម្មប្រាសាទ ថ្វាយ​​​​ព្រះអង្គ ។ ម្នាលអានន្ទ ឯព្រះបាទមហាសុទស្សនៈ ទ្រង់​ទទួល​ដោយ​តុណ្ហីភាព ។ ម្នាលអានន្ទ វិស្សកម្មទេវបុត្ត ក៏បាននិមិ្មតព្រះរាជនិវេសន៍ ឈ្មោះធម្មប្រាសាទ ថ្វាយព្រះបាទមហាសុទស្សនៈ ។ ម្នាលអានន្ទ ធម្ម​ប្រាសាទ បណ្តោយអំពីទិសខាងកើតទៅទិសខាងលិច ១ យោជន៍ ទទឹង អំពី​​​ទិសខាងជើង ទៅទិសខាងត្បូងកន្លះយោជន៍ ។​ ម្នាលអានន្ទ ធម្ម​ប្រាសាទ មានវត្ថុដែលវិចិត្រដោយឥដ្ឋមានបែប ៤ យ៉ាង ដោយកម្ពស់ ៣ ជួរ​​​បុរស គឺ ឥដ្ឋមាស ១ យ៉ាង ឥដ្ឋប្រាក់ ១ យ៉ាង ឥដ្ឋកែវពៃទូរ្យ ១ យ៉ាង ឥដ្ឋកែវផលិក ១ យ៉ាង ។ ម្នាលអានន្ទ ធម្មប្រាសាទ មានសសរ ៨៤ ០០០​ មានបែប ៤ យ៉ាង គឺ សសរមាស ១ យ៉ាង សសរប្រាក់ ១ យ៉ាង សសរ​កែវពៃទូរ្យ ១ យ៉ាង សសរកែវផលិក ១ យ៉ាង ។ ម្នាលអានន្ទ ធម្មប្រាសាទ ក្រាលដោយផែនក្តារមានបែប ៤ យ៉ាង គឺ ផែនក្តារមាស ១ យ៉ាង ផែន​ក្តារ​ប្រាក់ ១ យ៉ាង ផែនក្តារពៃទូរ្យ ១ យ៉ាង ផែនក្តារកែវផលិក ១ យ៉ាង ។ ម្នាល អានន្ទ ធម្មប្រាសាទ មានជណ្តើរ ២៤ មានបែប ៤ យ៉ាង គឺ ជណ្តើរមាស ១ យ៉ាង ជណ្តើរប្រាក់ ១ យ៉ាង​ ជណ្តើរកែវពៃទូរ្យ ១ យ៉ាង ជណ្តើរកែវផលិក ១ យ៉ាង ។ ជណ្តើរមាស មេជាមាស តែកាំនិងក្បាលជណ្តើរ ជាប្រាក់ ។ ជណ្តើរ​ប្រាក់ មេជាប្រាក់តែកាំនិងក្បាលជណ្តើរ ជាមាស ។ ជណ្តើរ​កែវពៃទូរ្យ មេជាកែវពៃទូរ្យ តែកាំនិងក្បាលជណ្តើរ ជាកែវផលិក ។ ជណ្តើរ​កែវផលិក មេជាកែវផលិក តែកាំនិងក្បាលជណ្តើរ ជាកែវពៃទូរ្យ ។ ម្នាល​អានន្ទ ធម្មប្រាសាទមានផ្ទះកំពូល ៨៤០០០ មានបែប ៤ យ៉ាង គឺ ផ្ទះ​កំពូល​​ដែលធ្វើដោយមាស ១ យ៉ាង ធ្វើដោយប្រាក់ ១ យ៉ាង ធ្វើ​ដោយ​កែវពៃទូរ្យ ១ យ៉ាង ធ្វើដោយកែវផលិក ១ យ៉ាង ។ ក្នុងផ្ទះកំពូល​ដែល​ធ្វើ​ដោយ​មាស មានតែងតាំងបល្ល័ង្កប្រាក់ ។ ក្នុងផ្ទះកំពូល ដែលធ្វើដោយប្រាក់ មាន​តែង​តាំង​បល័្លង្កមាស ។ ក្នុងផ្ទះកំពូលដែលធ្វើដោយកែវពៃទូរ្យ មាន​តែង​តាំង​បល្ល័ង្កភ្លុក ។ ក្នុងផ្ទះកំពូល ដែលធ្វើដោយកែវផលិក មាន​តែង​តាំង​បល្ល័ង្ក​កែវមរកត ។ មានដើមត្នោតប្រាក់ឋិតនៅ ជិតទ្វារផ្ទះកំពូល​ដែល​ធ្វើ​ដោយ​មាស ឯត្នោតនោះមានដើមជាប្រាក់ តែស្លឹកនិងផែ្លជាមាស ។ មាន​ដើម​ត្នោត​មាស ឋិតនៅជិតទ្វារផ្ទះកំពូលដែលធ្វើដោយប្រាក់ ឯត្នោតនោះ មាន​ដើម​ជា​មាស តែស្លឹកនិងផែ្លជាប្រាក់ ។ មានដើមត្នោតកែវផលិក ឋិតនៅ ជិត​ទ្វារ​ផ្ទះ​កំពូលដែលធ្វើដោយកែវពៃទូរ្យ ឯត្នោតនោះ មានដើម​ជា​កែវ​ផលិក តែ​ស្លឹក​និង​ផែ្លជាកែវពៃទូរ្យ ។ មានដើមត្នោតកែវពៃទូរ្យ ឋិតនៅជិត​ទ្វារ​​ផ្ទះ​​កំពូល​ដែលធ្វើ ដោយកែវផលិក ឯត្នោតនោះ មានដើមជាកែវពៃទូរ្យ តែស្លឹក​និង​ផែ្ល​ជា​កែវផលិក ។</p>
        <p><a class='ref km' id='km16' href='#km16'>១៦</a>ម្នាលអានន្ទ លំដាប់នោះឯង ព្រះបាទមហាសុទស្សនៈ ទ្រង់​មាន​បរិវិតក្កៈយ៉ាងនេះថា បើដូច្នោះ មានតែអាត្មាអញ សាងច្បារត្នោតមាសសុទ្ធ ជិតទ្វារនៃផ្ទះ កំពូលដែលធ្វើដោយប្រាក់ ត្រង់កនែ្លងដែលអាត្មាអញ​នឹង​អង្គុយ​ក្នុងវេលាថៃ្ង ។ ម្នាលអានន្ទ ព្រះបាទមហាសុទស្សនៈ ទ្រង់បាន​សាង​ច្បារ​ត្នោត​មាសសុទ្ធជិតទ្វារនៃផ្ទះ កំពូលដែលធ្វើដោយប្រាក់ ត្រង់​កន្លែង​​​​​​​ដែលសេ្តចគង់ក្នុងវេលាថៃ្ង ។ ម្នាលអានន្ទ ធម្មប្រាសាទបិទបាំង​ដោយ​រ​បង ២ ជាន់ គឺរបងមាស ១ ជាន់ របងប្រាក់ ១ ជាន់ ។ របងមាស មាន​សសរ​បង្គោលជាមាស តែរបារបងនិងក្បាលបង្គោលរបងជាប្រាក់ ។ របងប្រាក់ មានសសរបង្គោលជាប្រាក់ តែរបារបងនិងក្បាលបង្គោលរបង ជាមាស ។ ម្នាលអានន្ទ ធម្មប្រាសាទបិទបាំងដោយបណ្តាញនៃកណ្តឹង ២ យ៉ាង គឺ បណ្តាញមាស ១ យ៉ាង បណ្តាញប្រាក់ ១ យ៉ាង ។ បណ្តាញមាស កណ្តឹង​ជាប្រាក់ ។ បណ្តាញប្រាក់ កណ្តឹងជាមាស ។ ម្នាលអានន្ទ បណ្តាញ​កណ្តឹង​ទាំង​នោះ កាលបើត្រូវខ្យល់បក់មក ក៏មានសំឡេងពីរោះ​ គួរត្រេកអរ គួរ​ផ្ទៀង​​ត្រចៀកស្តាប់ គួរជក់ចិត្ត ។ ម្នាលអានន្ទ តន្រ្តីប្រកបដោយអង្គ ៥ ដែល​មនុស្ស​អ្នកឈ្លាសវៃផ្សំ ហើយវាយឲ្យ ល្មមពីរោះល្អ ទើបដេញដំប្រគំ​ដ៏​មាន​សំឡេង​ពី​រោះ គួរត្រេកអរ គួរផ្ទៀងត្រចៀកស្តាប់ គួរជក់ចិត្ត មានឧបមា​ដូចមេ្តច​មិញ ម្នាលអានន្ទ បណ្តាញកណ្តឹងទាំងនោះ ដែលខ្យល់បក់មកត្រូវ ក៏មានសំឡេងនោះពីរោះ គួរត្រេកអរ គួរផ្ទៀងត្រចៀកស្តាប់ គួរជក់ចិត្ត​ដូច្នោះ​​​​ឯង ។ ម្នាលអានន្ទ ក្នុងសម័យនោះឯង កុសាវតីរាជធានី មានអ្នក លេងលែ្បងបាស្កា និងអ្នកលេងស៊ីផឹក ពួកអ្នកលេងទាំងនោះ ក៏នាំគ្នា​លេង​រាំរែកតាមសំឡេងបណ្តាញកណ្តឹង ដែលខ្យល់បក់មកត្រូវទាំងនោះ ។ ម្នាល​អានន្ទ លុះធម្មប្រាសាទសមេ្រចហើយ លំបាកនឹងមើលបាន អ្នកមើលរមែង​ពិលភែ្នក ។ ម្នាលអានន្ទ កាលដល់សរទសម័យ ខែខាងចុងនៃវស្សានរដូវ មេឃភ្លឺត្រចាស់ចូលមកស៊ប់ ពេញទីអាកាសផាត់ភ្លៀងស្រឡះ ហើយព្រះ អាទិត្យក៏ភ្លឺចាំងច្បាស់ព្ធដ៏អាកាស លំបាកនឹងមើលបាន អ្នកមើលរមែង ពិលភែ្នក យ៉ាងណាមិញ ម្នាលអានន្ទ ធម្មប្រាសាទ ដែលលំបាកនឹងមើល បាន អ្នកមើលតែងពិលភែ្នក ក៏យ៉ាងនោះដែរ ។ ម្នាលអានន្ទ លំដាប់នោះ ព្រះបាទមហាសុទស្សនៈ ទ្រង់មានបរិវិតក្កៈយ៉ាងនេះថា បើដូច្នោះគួរតែ អាត្មាអញសាងស្រះឈ្មោះ ធម្មបោក្ខរណី ខាងមុខធម្មប្រាសាទ ។ ម្នាល អានន្ទ ព្រះបាទមហាសុទស្សនៈ ក៏ទ្រង់សាងស្រះឈ្មោះធម្មបោក្ខរណី ខាង មុខធម្មប្រាសាទ ។ ម្នាលអានន្ទ ស្រះធម្មបោក្ខរណី បណ្តោយពីខាងកើត ទៅខាងលិច ១ យោជន៍ ទទឹងពីខាងជើង ទៅខាងត្បូងកន្លះយោជន៍ ។ ម្នាលអានន្ទ ស្រះធម្មបោក្ខរណី វិចិត្រដោយ ឥដ្ឋមានបែប ៤ យ៉ាង គឺ ឥដ្ឋមាស ១ យ៉ាង ប្រាក់ ១ យ៉ាង កែវពៃទូរ្យ ១ យ៉ាង កែវផលិក ១ ;យ៉ាង ។ ម្នាលអានន្ទ ស្រះធម្មបោក្ខរណី មានជណ្តើរ ២៤ មានបែប ៤ យ៉ាង គឺ ជណ្តើរមាស ១ យ៉ាង ប្រាក់ ១ យ៉ាង កែវពៃទូរ្យ ១ យ៉ាង ផលិក ១ យ៉ាង ។ ជណ្តើរមាស មេជាមាស តែកាំនិងក្បាលជណ្តើរ ជាប្រាក់ ។ ជណ្តើរប្រាក់ មេជាប្រាក់ តែកាំនិងក្បាលជណ្តើរ ជាមាស ។ ជណ្តើរកែវពៃទូរ្យ មេជាកែវ-ពៃទូរ្យ តែកាំនិងក្បាលជណ្តើរ ជាកែវផលិក ។ ជណ្តើរកែវផលិក មេជាកែវ- ផលិក តែកាំនិងក្បាលជណ្តើរ ជាកែវពៃទូរ្យ ។ ម្នាលអានន្ទ ស្រះធម្មបោ-ក្ខរណី បិទបាំងដោយរបងពីរជាន់ គឺ របង មាស ១ ជាន់ របងប្រាក់ ១ ជាន់ ។ របងមាស មានសសរបង្គោលជាមាស តែរបារបងនិងក្បាលបង្គោលនៃរបង ជាប្រាក់ ។ របងប្រាក់ មានសសរបង្គោលរបងជាប្រាក់ តែរបារបងនិងក្បាល របងជាមាស ។ ម្នាលអានន្ទ ស្រះធម្មបោក្ខរណី បិទបាំងដោយ ជួរដើមត្នោត ៧ ជាន់ ជួរដើមត្នោតមាស ១ ជាន់ ជួរដើមត្នោតប្រាក់ ១ ជាន់ ជួរដើមត្នោត កែវពៃទូរ្យ ១ ជាន់ ជួរដើមត្នោតកែវផលិក ១ ជាន់ ជួរដើមត្នោតកែវទទឹម ១ ជាន់ ជួរដើមត្នោតកែវមរកត ១ ជាន់ ជួរដើមត្នោតកែវគ្រប់យ៉ាង ១ ជាន់ ។ ត្នោតមាស ដើមជាមាស តែស្លឹកនិងផែ្លជាប្រាក់ ។ ត្នោតប្រាក់ ដើមជាប្រាក់ តែស្លឹកនិងផែ្ល ជាមាស ។ ត្នោតកែវពៃទូរ្យ ដើមជាកែវពៃទូរ្យ តែស្លឹកនិងផ្លែ ជាកែវផលិក ។ ត្នោតកែវផលិក ដើមជាកែវផលិក តែស្លឹកនិងផែ្លជា កែវ​ពៃ-​ទូរ្យ ។ ត្នោតកែវទទឹម ដើមជាកែវទទឹម តែស្លឹកនិងផែ្លជាកែវមរកត ។ ត្នោត​កែវមរកត ដើមជាកែវមរកត តែស្លឹកនិងផែ្លជាកែវទទឹម ។ ត្នោតកែវគ្រប់​យ៉ាង ដើមជាកែវគ្រប់យ៉ាង ឯស្លឹកនិងផែ្លជាកែវគ្រប់យ៉ាង ។ ម្នាល អានន្ទ ជួរត្នោតទាំងនោះឯង កាលបើមានខ្យល់បក់មកត្រូវមានសំឡេងពីរោះ ​គួរ​ត្រេកអរ គួរផ្អៀងត្រចៀកស្តាប់ គួរជក់ចិត្ត ។ ម្នាលអានន្ទ តន្រ្តីប្រកប ដោយអង្គ ៥ ដែលមនុស្សឈ្លាសវៃបានផ្សំ ហើយវាយឲ្យល្មមពីរោះល្អ ទើប ដេញដំប្រគំ មានសំឡេងពីរោះ គួរត្រេកអរ គួរផ្អៀងត្រចៀកស្តាប់ គួរជក់ ចិត្ត មានឧបមាដូចមេ្តចមិញ ម្នាលអានន្ទ ជួរត្នោតទាំងនោះឯង កាលបើ មានខ្យល់បក់មកត្រូវ ក៏មានសំឡេងពីរោះ គួរត្រេកអរ គួរផ្អៀង ត្រចៀក ស្តាប់ គួរជក់ចិត្ត យ៉ាងនោះដែរ ។ ម្នាលអានន្ទ ក្នុងសម័យនោះឯង កុសាវតី រាជធានី មានអ្នកលេងលែ្បងបាស្កានិងអ្នកលេងស៊ីផឹក ឯពួកអ្នកលេងទាំង នោះនាំគ្នារាំរែក តាមសំឡេងនៃជួរដើមត្នោត ដែលមានខ្យល់បក់មកត្រូវ ទាំងនោះ ។ ម្នាលអានន្ទ លុះដល់ធម្មប្រាសាទនិងស្រះធម្មបោក្ខរណី សមេ្រច​ហើយ ព្រះបាទមហាសុទស្សនៈ ទ្រង់និមន្តពួកសមណព្រាហ្មណ៍ ដែលសន្មតថា ជាសមណៈ ថាជាព្រាហ្មណ៍ ក្នុងសម័យនោះឯង ឲ្យឆាន់ ឆែ្អតស្កប់ស្កល់ ដោយពេញចំណង់ ហើយសេ្តចឡើងកាន់ធម្មប្រាសាទ ។</p>
        <p>បឋមភាណវារៈ ។</p>

        <p><a class='ref km' id='km17' href='#km17'>១៧</a>ម្នាលអានន្ទ លំដាប់នោះ ព្រះបាទមហាសុទស្សនៈទ្រង់មាន សេចក្តីត្រិះរិះយ៉ាងនេះថា នេះជាផលនៃកម្មរបស់អាត្មាអញ ដូចមេ្តចហ្ន៎ ជា វិបាកនៃកម្មរបស់អាត្មាអញ ដូចមេ្តចហ៎្ន បានជាឥឡូវនេះ អាត្មាអញមាន ឫទ្ធិច្រើនយ៉ាងនេះ មានអានុភាពច្រើនយ៉ាងនេះ ។ ម្នាលអានន្ទ លំដាប់ នោះ ព្រះបាទមហាសុទស្សនៈ ទ្រង់មានបរិវិតក្ក​យ៉ាងនេះថា នេះ ជាផលនៃ កម្ម ៣ យ៉ាង ជាវិបាកនៃកម្ម ៣ យ៉ាង របស់អាត្មាអញ​បានជាឥឡូវនេះ អាត្មាអញមានឫទ្ធិច្រើនយ៉ាងនេះ មានអានុភាពច្រើនយ៉ាងនេះ កម្ម ៣ យ៉ាង​នោះ គឺ ទានៈ (ការឲ្យ) ១ ទមៈ (ការទូន្មានខ្លួន) ១ សញ្ញមៈ (ការ សង្រួម​ក្នុងសីល)​ ១ ។ ម្នាលអានន្ទ លំដាប់នោះឯង ព្រះបាទមហា​សុ​ទ​ស្ស​នៈ​ ទ្រង់សេ្តចចូលទៅកាន់កូដាគារដ្ឋាន (ផ្ទះមានកំពូល) ប្រាក់ លុះសេ្តច​ទៅ​ដល់​​​​ហើយ ទ្រង់ប្រដាប់ទៀបទ្វារ នៃកូដាគារដ្ឋានប្រាក់ ទ្រង់បន្លឺឧទាន​វាចា​ថា នែកាមវិតក្កៈ ព្យាបាទវិតក្កៈ និងវិហឹសាវិតក្កៈ​ អ្នកចូរឈប់ចុះ នែ កាមវិតក្កៈ ព្យាបាទវិតក្កៈ វិហឹសាវិតក្កៈ ល្មមប៉ុណ្ណឹងហើយ ។ ម្នាលអានន្ទ លំដាប់​នោះ​ឯង ព្រះបាទមហាសុទស្សនៈ ទ្រង់ស្តេចចូលទៅកាន់កូដាគារ ដ្ឋានប្រាក់ ទ្រង់​គង់​​​​លើបល្លង្កមាស លុះស្ងប់ស្ងាត់ចាកកាមទាំងឡាយ ស្ងប់ស្ងាត់ចាក​ អកុសល​​​ធម៌ទាំងឡាយហើយ ទ្រង់ចូលកាន់បឋមជ្ឈាន ប្រកបដោយវិតក្កៈ វិចារៈ មានបីតិនឹងសុខៈ ដែលកើតអំពីវិវេក លុះទ្រង់ រម្ងាប់​វិតក្កៈ​វិចារៈ​ហើយ ទ្រង់ចូលកាន់ទុតិយជ្ឈាន ជាធម្មជាតជាក់ច្បាស់ ក្នុងខ្លួនប្រកប​ដោយ​សេចក្តី​​ជ្រះថ្លា មានសភាពជាចិត្តខ្ពស់ឯក មិនមានវិតក្កៈ មិនមានវិចារៈឡើយ មាន​តែ​​​បីតិនឹងសុខៈ ដែលកើតពីសមាធិព្រោះប្រាស ចាកបីតិផង មានឧបេក្ខា មាន​​​​​​សតិសម្បជញ្ញៈផង ទទួលសេចក្តីសុខដោយ នាមកាយផង ទើប​ទ្រង់​ចូល​​​កាន់តតិយជ្ឈាន ដែលព្រះអរិយៈទាំងឡាយ ពោលទុកថាបុគ្គល​អ្នក​មាន​​​​​ឧបេក្ខា មានសតិមានប្រក្រតីនៅជាសុខ ទ្រង់ ចូលកាន់ចតុត្ថជ្ឈាន ដែល​មិន​​​មានទុក្ខ មិនមានសុខមានតែឧបេក្ខា និង សតិដ៏បរិសុទ្ធ ព្រោះ​កិរិយា​លះបង់នូវទុក្ខនិងសុខ ព្រោះកិរិយាវិនាសទៅនៃ សោមនស្ស និង​ទោមនស្ស ក្នុងកាលមុន ។</p>
        <p><a class='ref km' id='km18' href='#km18'>១៨</a>ម្នាលអានន្ទ លំដាប់នោះឯង ព្រះបាទមហាសុទស្សនៈ ទ្រង់ សេ្តច​​​​ចេញពីកូដាគារដ្ឋានប្រាក់ ហើយសេ្តចចូលទៅ កាន់កូដាគារដ្ឋានមាស ទ្រង់គង់លើបល្ល័ង្កប្រាក់ មានព្រះហឫទ័យប្រកបដោយមេត្តាផ្សាយទៅ​កាន់​​​​ទិសទី ១ ទិសទី ២ ទិសទី ៣ ទិសទី ៤ ក៏ដូច ៗ គ្នា ។ ទ្រង់មានព្រះហឫទ័យ ប្រកប​ដោយមេត្តាធំទូលាយជាមហគ្គតៈ គឺរូបាវចរៈ និង អរូបាវចរៈ ប្រមាណ​មិន​​​​បានមិនមានពៀរ មិនមានព្យាបាទផ្សាយទៅកាន់លោក ដែលមាន​សត្វ​ទាំង​​​អស់ ដោយយកខ្លួនឯងប្រៀបនឹងសត្វទាំងអស់ ក្នុងទិសទាំងពួង គឺ ទិស​​​​​​ខាងលើ ទិសខាងក្រោម និងទិសទទឹង គឺទិសតូច ៗ ដោយប្រការដូច្នេះ ។ ទ្រង់មានព្រះហឫទ័យ ប្រកបដោយករុណា ។ ទ្រង់មានព្រះហឫទ័យ​ប្រកប​ដោយ​​​មុទិតា ។ ទ្រង់មានព្រះហឫទ័យប្រកបដោយ ឧបេក្ខា​​​ផ្សាយទៅកាន់ ទិសទី ១ ទិសទី ២ ទិសទី ៣ ទិសទី ៤ ក៏ដូច ៗ គ្នា ។ ទ្រង់​​​មានព្រះហឫទ័យ ប្រកបដោយឧបេក្ខា ជាធម្មជាតធំទូលាយ ជា​មហគ្គតៈ មាន​ប្រមាណ​មិន​បានមិនមានពៀរ មិនមានព្យាបាទផ្សាយទៅ​កាន់លោក ដែលមានសត្វ​ទាំង​​​​អស់ ដោយយកខ្លួនឯង ប្រៀបនឹង​សត្វ​ទាំង​អស់ ក្នុងទិសទាំងពួង គឺ ទិស​​​ខាងលើ ទិសខាងក្រោម និងទិសទទឹង គឺ ទិសតូច ៗ ដោយ​ប្រការ​ដូច្នេះ ។​​​</p>
        <p><a class='ref km' id='km19' href='#km19'>១៩</a>ម្នាលអានន្ទ ព្រះបាទមហាសុទស្សនៈ ទ្រង់មាននគរ ៨៤.០០០ មានកុសាវតីរាជធានីជាប្រធានទ្រង់មានប្រាសាទ ៨៤.០០០ មានធម្មប្រាសាទ​​​​​​​​ជាប្រធានទ្រង់មានប្រាសាទកំពូល ៨៤.០០០ មានកូដាគារដ្ឋាន​ប្រាសាទ​ជា​ប្រធានទ្រង់មានបល្ល័ង្ក ៨៤.០០០ សុទ្ធសឹងជាមាសប្រាក់ ភ្លុក កែវមរកត ដែល​ក្រាលដោយសំពត់ ធ្វើពីរោមសត្វមានរូបសត្វសាហាវ ក្រាល​ដោយ​សំពត់​​​​​​ធ្វើពីរោមសត្វមានពណ៌ស ក្រាលដោយសំពត់ ធ្វើពីរោម​សត្វ​មាន​ផ្កា​ចង្កោម ក្រាលដោយកម្រាលសែ្បកប្រើសយ៉ាងល្អ មានខ្នើយ​ពណ៌​ក្រហម​ទាំង​​​សងខាង ព្រមទាំងមានពិតានក៏ពណ៌ក្រហមទាំងសង​ខាង ទ្រង់មានដំរី ៨៤.០០០ មានដំរីឈ្មោះឧបោសថ នាគរាជជាប្រធានសឹងមានគ្រឿង​អលង្ការ​​​​​​មាស មានទង់មាស បិទបាំងដោយបណ្តាញមាស ទ្រង់មានសេះ ៨៤.០០០ មានសេះឈ្មោះវលាហកអស្សរាជជាប្រធាន សឹង​មាន​​​​គ្រឿង​អលង្ការ​​​មាស មានទង់មាស បិទបាំងដោយបណ្តាញមាស ទ្រង់​មានរថ ៨៤.០០០ មានវេជយន្តរថជាប្រធាន ដែលពាសដោយសែ្បកសីហៈ សែ្បក​ខ្លា​​​ធំ សែ្បកខ្លាដំបង ពាសដោយសំពត់កម្ពលមានពណ៌លឿង មានគ្រឿង​អលង្ការមាស មានទង់មាស បិទបាំងដោយបណ្តាញមាស ទ្រង់​មានកែវ​ម​ណី​​ ៨៤.០០០ មានមណិរ័តន៍ជាប្រធាន ទ្រង់មានស្រ្តី ៨៤.០០០ មាន​នាង​សុភទ្ទា​​​ទេវីជាប្រធាន ទ្រង់មានគហបតី ៨៤.០០០ មានគហបតិ​រ័តន៍ជា​ប្រធាន​​​​​​​​​​ទ្រង់​មាន​​​​​​​​​​​​​​​​​​ក្សត្រិយ៍ ៨៤.០០០ ជាអ្នកចុះចូល មាន​បរិនា​​យករ័តន៍ ជាប្រធានទ្រង់​មាន​​​​​មេគោ ៨៤.០០០ សម្រាប់រឹតបង្ហូរ (យក​ទឹក​ដោះ) មានភាជន៍សំរឹទ្ធិ សម្រាប់​​​​​​​​​​​​​​​​​​​​​​​​​​​​​​​​​​ត្រង ទ្រង់មានសំពត់ ៨៤.០០០ កោដិ ​​​​​សុទ្ធ​តែ​​​ជាសំពត់​​​​​​​ដែល​ត្បាញ​ដោយ​​​សំបកឈើ​​​​​​​​​​​​មានសាច់ដ៏ល្អិត សំពត់ធ្វើ​ដោយ​​កប្បាសមានសាច់ដ៏ល្អិត សំពត់ធ្វើ ដោយសូត្រមានសាច់ដ៏ល្អិតសំពត់​​កម្ពលគឺ​​​​​​​​សំពត់ត្បាញ​​ ​​​​​​​​​​​​​​ដោយ​រោម​​​​​​សត្វមានសាច់ ដ៏ល្អិត ។ ម្នាលអានន្ទ ព្រះ​បាទ​​​​មហាសុទស្សនៈ​​ទ្រង់​មាន​​​​​​​ភាជន៍​​​​​​ក្រយាស្ងោយ ៨៤.០០០ ដែលពួក​ពិសេសនាំយកមកថ្វាយទាំង​​​​​ល្ងាច​​​ទាំងព្រឹក ។</p>
        <p><a class='ref km' id='km20' href='#km20'>២០</a>ម្នាលអានន្ទ សម័យនោះឯង ដំរី ៨៤.០០០ តែងនាំគ្នា​ទៅកាន់​ទី​បម្រើព្រះបាទមហាសុទស្សនៈទាំងល្ងាចទាំងព្រឹក ។ ម្នាលអានន្ទ លំដាប់​នោះ ព្រះបាទមហាសុទស្សនៈ ទ្រង់បរិវិតក្កយ៉ាងនេះថា ដំរីទាំង ៨៤.០០០ នេះ​ឯង តែងនាំគ្នាមកកាន់ទីបម្រើអញទាំងល្ងាចទាំងព្រឹក បើដូច្នោះ លុះ​កាល​កន្លងទៅបាន ១០០ ឆ្នាំ ៗ សឹមឲ្យដំរី ៤២.០០០ ៗ មកកាន់ទីបម្រើ (អាត្មាអញ) ម្តង ៗ ។ ម្នាលអានន្ទ លំដាប់នោះឯង ព្រះបាទមហាសុទស្សនៈ ទ្រង់ត្រាស់ហៅ បរិនាយករ័តន៍មកថា ម្នាលបរិនាយករ័តន៍ សម្លាញ់ដំរី ៨៤.០០០ នេះឯង តែងនាំគ្នាមកកាន់ទីបម្រើយើងទាំងល្ងាចទាំងព្រឹក ម្នាល​បរិនាយករ័តន៍សម្លាញ់បើដូច្នោះ លុះកាលកន្លងទៅបាន ១០០ ឆ្នាំ ៗ​ សឹម​ឲ្យ​​ដំរី ៤២.០០០ ៗ មកកាន់ទីបម្រើយើងម្តង ៗ​ ចុះ ។ ម្នាលអានន្ទ បរិនាយ​-ក​រ័​តន៍ បានទទួលព្រះរាជឱង្ការនៃព្រះបាទមហាសុទស្សនៈថា ព្រះ​​​ករុណា​ថៃ្លវិសេស ។ ម្នាលអានន្ទ សម័យខាងក្រោយមក លុះកាល​កន្លង​ទៅ ១០០ ឆ្នាំ ៗ​ ដំរី ៤២.០០០ ៗ ក៏នាំគ្នាមកកាន់ទីបម្រើព្រះបាទ​មហាសុទស្សនៈ ម្តង ៗ។ ម្នាលអានន្ទ លុះកាលកន្លងទៅច្រើនឆ្នាំ ច្រើនរយឆ្នាំ ច្រើនពាន់ឆ្នាំ ព្រះ​នាង​សុភទ្ទាទេវី ទ្រង់មានសេចក្តីត្រិះរិះដូច្នេះថា អាត្មាអញខានឃើញព្រះ​បាទ​មហាសុទស្សនៈ អស់កាលយូរមកហើយ បើដូច្នោះ គួរតែអាត្មាអញចូល​ទៅ​គាល់ព្រះបាទមហាសុទស្សនៈ ។ ម្នាលអានន្ទ លំដាប់នោះ ព្រះនាងសុភទ្ទា​-ទេវី ទ្រង់ត្រាស់ហៅ ( ពួក ) ស្រីស្នំថា នាង​ទាំង​ឡាយ ចូរមក ចូរកក់ក្បាល ចូរ​ដណ្តប់សំពត់ពណ៌លឿង យើងខានបាន​ឃើញ​ព្រះបាទមហាសុទស្សនៈ អស់កាលយូរមកហើយ យើងគួរនឹង​ចូល​ទៅ​​គាល់ព្រះបាទមហាសុទស្សនៈ ។ ម្នាលអានន្ទ ពួកស្រីស្នំ ក៏បានទទួល​ព្រះរាជសវនីយនៃ​ព្រះនាង​សុភទ្ទាទេវី​ថា ព្រះនាងម្ចាស់យ៉ាងនោះ​មែន​ហើយ ដូច្នេះហើយក៏កក់ក្បាល ដណ្តប់​សំពត់​ពណ៌លឿង ដើរចូលទៅ​ត្រង់ទី ដែលព្រះនាងសុភទ្ទាទេវីគង់នៅ ។ ម្នាល​អានន្ទ លំដាប់នោះ ព្រះ​នាង​សុភទ្ទាទេវី ទ្រង់ត្រាស់ហៅ​បរិនាយក​រ័តន៍​មក​​​ថា ម្នាលបរិនាយករ័តន៍សម្លាញ់អ្នកចូរទៅរៀបចំចតុរង្គសេនា (ឲ្យ​យើង​) ដ្បិតយើងខានបាន​ជួប​ព្រះ​បាទមហាសុទស្សនៈ អស់កាលយូរហើយ យើង​នឹង​ចូលទៅគាល់ ដើម្បី​នឹងឲ្យបានជួបព្រះបាទមហាសុទស្សនៈ ។ ម្នាល​អានន្ទ បរិនាយករ័តន៍ទទួល​ព្រះរាជសវនីយ៍ របស់ព្រះនាងសុភទ្ទាទេវីថា បពិត្រព្រះរាជទេវីយ៉ាង​នេះហើយ​ ក៏រៀបចំចតុរង្គសេនា ហើយក្រាបទូល ព្រះនាងសុភទ្ទាទេវីថា បពិត្រព្រះទេវី ចតុរង្គសេនារបស់ព្រះនាងខ្ញុំព្រះអង្គ​រៀ​ប​ចំស្រេចហើយ ឥឡូវនេះ សូមព្រះនាងសម្គាល់នូវ​កាល​ដែលគួរ​នឹង​សេ្តច​ចុះ ។ ម្នាលអានន្ទ លំដាប់នោះ ព្រះនាងសុភទ្ទាទេវី មួយអនើ្ល​ដោយ​ចតុរង្គ​សេនានឹង (ពួក) ស្រីស្នំ សេ្តចសំដៅទៅរកធម្មប្រាសាទ លុះសេ្តច​ចូល​ទៅ​ដល់ហើយ ក៏ឡើង​ទៅ​កាន់ធម្មប្រាសាទហើយ សេ្តចចូលសំដៅទៅ​រក​កូដាគា​រដ្ឋានប្រាក់ លុះ​ចូល​​ទៅដល់ហើយ ក៏ទ្រង់ព្រះសណ្ឋិតតោងមេទ្វារ នៃកូដាគារដ្ឋានប្រាក់ ។ ម្នាលអានន្ទ លំដាប់នោះ ព្រះបាទមហាសុទស្សនៈ ទ្រង់​ឮសូរស័ព្ទ​នោះ​ហើយ ទើបទ្រង់ត្រាស់ថា សំឡេងនោះ ដូចជាសំឡេង​ពួក​ជនច្រើននាក់​ឬហ៎្ន ហើយទ្រង់សេ្តចចេញពីកូដាគារដ្ឋានប្រាក់ ទ្រង់ទត​ទៅ​​ឃើញព្រះនាងសុភទ្ទាទេវី កំពុងតែទ្រង់ព្រះសណ្ឋិតតោងមេទ្វារ លុះ​ទត​​ឃើញហើយទ្រង់មានព្រះរាជឱង្ការ នឹងព្រះនាងសុភទ្ទាទេវីថា នែនាងទេវី ចូរនាង​បង្អង់​នៅទីនុ៎ះសិន នាងកុំអាលចូលមក ។ ម្នាលអានន្ទ លំដាប់នោះ ព្រះបាទ​មហាសុទស្សនៈ ទ្រង់ត្រាស់ហៅបុរសម្នាក់មកថា ម្នាលបុរស អ្នក​ចូរ​មកនេះ ចូរទៅនាំយកបល្ល័ង្កមាស អំពីកូដាគារដ្ឋានប្រាក់ទៅតាំង​ក្នុង​តាល​វ័ន (ព្រៃត្នោត) សុទ្ធតែមាស ។ ម្នាលអានន្ទ បុរសនោះ បានទទួលព្រះរាជ​ឱង្ការ​​នៃព្រះបាទមហាសុទស្សនៈថា ព្រះករុណាថៃ្លវិសេសដូច្នេះហើយ ក៏​នាំ​​​យក​បល័្លង្កមាសចេញពីកូដាគារដ្ឋានប្រាក់ ទៅតាំងក្នុងតាលវ័ន សុទ្ធ​តែ​មាស ។ ម្នាលអានន្ទ លំដាប់នោះ ព្រះបាទមហាសុទស្សនៈ ទ្រង់សម្រេច សីហសេយ្យាដោយខាងស្តាំ ទ្រង់តម្រួតព្រះបាទលើគ្នា ទ្រង់មានព្រះ​សតិ​សម្បជញ្ញៈ ។</p>
        <p><a class='ref km' id='km21' href='#km21'>២១</a>ម្នាលអានន្ទ លំដាប់នោះ ព្រះនាងសុភទ្ទាទេវី ទ្រង់មាន​សេចក្តី​ត្រិះរិះដូច្នេះថា ឥន្រ្ទិយរបស់ព្រះបាទមហាសុទស្សនៈ ថ្លាស្អាត​ណាស់​​តើ ព្រះឆវិវណ្ណផូរផង់ សូមព្រះបាទមហាសុទស្សនៈ កុំទិវង្គតឡើយ ។ ទើបព្រះ​នាង​សុភទ្ទាទេវីក្រាបបង្គំទូល សេចក្តីនុ៎ះ នឹងព្រះបាទមហាសុទស្សនៈថា បពិត្រព្រះសម្មតិទេព នគរទាំង ៨៤.០០០ របស់ព្រះអង្គនេះ មាននគរ​កុសាវតីរាជធានីជាប្រធាន បពិត្រព្រះសម្មតិទេព សូមព្រះអង្គបងើ្កត​នូវ​សេចក្តីស្រឡាញ់ ចំពោះនគរទាំងនុ៎ះ សូមព្រះអង្គធ្វើនូវសេចក្តីអាល័យ ក្នុងព្រះជីវិត បពិត្រព្រះសម្មតិទេព ប្រាសាទ ៨៤.០០០ របស់ព្រះអង្គនេះ មាន ធម្មប្រាសាទ​ជាប្រធាន បពិត្រព្រះសម្មតិទេព សូមព្រះអង្គបងើ្កត​នូវ​សេចក្តីស្រឡាញ់ ចំពោះប្រាសាទទាំងនោះ សូមព្រះអង្គធ្វើនូវ​សេចក្តី​អាល័យក្នុងព្រះជីវិត បពិត្រព្រះសម្មតិទេព កូដាគារប្រាសាទ ៨៤​.០០០ របស់ព្រះអង្គ មានប្រាសាទឈ្មោះ កូដាគារដ្ឋានប្រាក់ជាប្រធាន បពិត្រព្រះ​សម្មតិទេព សូមព្រះអង្គបងើ្កតនូវសេចក្តីស្រឡាញ់ ចំពោះកូដាគារដ្ឋាន​ប្រាក់​​​​​​​​​​ទាំងនុ៎ះ សូមព្រះអង្គទ្រង់ធ្វើនូវសេចក្តីអាល័យក្នុងព្រះជីវិត​ បពិត្រ​ព្រះ​សម្មតិទេព បល័្លង្ក ៨៤.០០០ របស់ព្រះអង្គនេះជាបល័្លង្កមាសប្រាក់ ភ្លុក កែវមរកត ដែលក្រាលដោយសំពត់ធ្វើដោយរោមសត្វ មានរូបសត្វ​សាហាវ ក្រាលដោយសំពត់ ធ្វើដោយរោមសត្វ មានពណ៌ស ក្រាលដោយ​សំពត់ ធ្វើដោយរោមសត្វ​ មានផ្កា​ចង្កោមក្រាលដោយកម្រាល​សែ្បក​ប្រើស​យ៉ាងល្អ មានខើ្នយពណ៌ក្រហមទាំងសងខាង ព្រមទាំងមានពិតាន ក៏ពណ៌​ក្រហម​ដូចគ្នា បពិត្រព្រះសម្មតិទេព សូមព្រះអង្គបងើ្កតនូវសេចក្តីស្រឡាញ់ ចំពោះ​បល័្លង្កទាំងនុ៎ះ សូមទ្រង់ធ្វើនូវសេចក្តីអាល័យក្នុងព្រះជីវិត បពិត្រ​ព្រះសម្មតិ-​ទេព ដំរី ៨៤.០០០ របស់ព្រះអង្គនេះ មានដំរីឈ្មោះឧបោសថនាគ​រាជ ជា​ប្រធាន សឹងមានអលង្ការមាស មានទង់មាស បិទបាំងដោយ​បណ្តា​ញមាស បពិត្រព្រះសម្មតិទេព សូមព្រះអង្គបងើ្កតនូវសេចក្តី​ស្រឡាញ់ ចំពោះដំរី​ទាំង​នុ៎ះ សូមទ្រង់ធ្វើនូវសេចក្តីអាល័យក្នុងព្រះជីវិត បពិត្រព្រះសម្មតិទេព សេះ ៨៤.០០០ របស់ព្រះអង្គនេះ មានសេះឈ្មោះ​វលាហកអស្សរាជ ជាប្រធាន សឹង​មានអលង្ការមាស មានទង់មាស បិទបាំង​ដោយបណ្តាញមាស បពិត្រ​ព្រះសម្មតិទេព សូមទ្រង់បងើ្កតនូវ​សេចក្តី​ស្រឡាញ់ ចំពោះសេះទាំងនុ៎ះ សូមទ្រង់ធ្វើនូវសេចក្តីអាល័យ ក្នុងព្រះជីវិត បពិត្រព្រះសម្មតិទេព រថ ៨៤.០០០ របស់ព្រះអង្គនេះមានវេជយន្តរថជា​ប្រធាន ដែលពាសដោយ​សែ្បក​សីហៈ សែ្បកខ្លាធំ សែ្បកខ្លាដំបង ពាស​ដោយ​​សំពត់កម្ពលមានពណ៌​លឿង មានអលង្ការមាស មានទង់មាស បិទ​បាំងដោយបណ្តាញមាស បពិត្រ​​​​ព្រះសម្មតិទេព សូមទ្រង់បងើ្កតនូវ​សេចក្តី​ស្រឡាញ់ ចំពោះ​រាជ​រថ​ទាំង​នុ៎ះ សូមទ្រង់ធ្វើនូវសេចក្តីអាល័យក្នុងព្រះជីវិត បពិត្រព្រះសម្មតិទេព កែវមណី ៨៤.០០០ របស់ព្រះអង្គទាំងនេះមាន​មណិរ័តន៍ជាប្រធាន បពិត្រ​ព្រះ​សម្មតិទេព សូមទ្រង់បងើ្កតនូវសេចក្តី​ស្រឡាញ់ ចំពោះមណិរ័តន៍​ទាំង​នុ៎ះ សូមទ្រង់ធើ្វនូវសេចក្តីអាល័យក្នុងព្រះ​ជីវិត បពិត្រព្រះសម្មតិទេព ស្រ្តី ៨៤.០០០ របស់ព្រះអង្គនេះមានឥត្ថីរ័តន៍ជាប្រធាន បពិត្រព្រះសម្មតិទេព សូម​ព្រះអង្គបងើ្កត នូវសេចក្តីស្រឡាញ់ចំពោះស្រ្តីទាំងនុ៎ះ សូមទ្រង់ធើ្វនូវ​សេចក្តី​អាល័យក្នុងព្រះជីវិត បពិត្រព្រះ​សម្មតិ​ទេព គហបតី ៨៤.០០០ របស់​ព្រះអង្គនេះ មានគហបតិរ័តន៍ជាប្រធាន បពិត្រព្រះសម្មតិទេព សូម​ទ្រង់​បងើ្កត​នូវសេចក្តីស្រឡាញ់ ចំពោះ​គហបតីទាំងនុ៎ះ សូមទ្រង់ធើ្វនូវ​សេចក្តី​អាល័យក្នុងព្រះជីវិត បពិត្រព្រះ​សម្មតិទេព ពួកក្សត្រិយ៍ ៨៤.០០០ នេះ សុទ្ធ​​តែជាអ្នកចុះចូលព្រះអង្គ មាន​បរិនាយករ័តន៍ជាប្រធាន បពិត្រ​ព្រះ​សម្មតិ​ទេព សូមទ្រង់បងើ្កតនូវ​សេចក្តី​ស្រឡាញ់ ចំពោះពួកក្សត្រិយ៍ទាំងនុ៎ះ សូមទ្រង់ធើ្វនូវសេចក្តីអាល័យ ក្នុង​ព្រះ​ជីវិត បពិត្រព្រះសម្មតិទេព មេគោ ៨៤.០០០ សម្រាប់រឹតបង្ហូរយក​ទឹកដោះរបស់ព្រះអង្គនេះ មានភាជន៍សំរឹទ្ធិ សម្រាប់ត្រង បពិត្រព្រះ​សម្មតិទេព សូមទ្រង់បងើ្កតនូវសេចក្តីស្រឡាញ់ ចំពោះ​​​​មេគោទាំងនុ៎ះ សូមទ្រង់ធើ្វនូវសេចក្តីអាល័យ ក្នុងព្រះជីវិត បពិត្រ​ព្រះ​សម្មតិទេព សំពត់ ៨៤.០០០ កោដិ របស់ព្រះអង្គទាំងនេះជាសំពត់​ដែល​ត្បាញ ដោយសំបក​ឈើមានសាច់ដ៏ល្អិត សំពត់ធើ្វដោយកប្បាស មាន​សាច់​ដ៏ល្អិត សំពត់ធើ្វ​ដោយសូត្រមានសាច់ដ៏ល្អិត សំពត់កម្ពលគឺសំពត់​ដែល​ត្បាញដោយរោម​សត្វ មានសាច់ដ៏ល្អិត បពិត្រព្រះសម្មតិទេព សូមទ្រង់​បងើ្កត​​​ នូវ​សេចក្តី​ស្រឡាញ់ចំពោះសំពត់ទាំងនុ៎ះ សូមទ្រង់ធើ្វនូវសេចក្តី​អាល័យ​ ក្នុងព្រះ​ជីវិត បពិត្រព្រះសម្មតិទេព ភាជន៍ក្រយាស្ងោយ ៨៤.០០០ របស់ព្រះអង្គ​ទាំងនេះ ដែលពួកពិសេស នាំយកមកថ្វាយទាំងល្ងាចទាំងព្រឹក បពិត្រព្រះសម្មតិទេព សូមព្រះអង្គបងើ្កតនូវសេចក្តីស្រឡាញ់ ចំពោះភាជន៍​ក្រយា​ស្ងោយ​​​​​ទាំងនុ៎ះ សូមទ្រង់ធើ្វនូវសេចក្តីអាល័យ​ ក្នុងព្រះជីវិត ។ ម្នាល​អានន្ទ កាលបើព្រះនាងសុភទ្ទាទេវី ក្រាបបង្គំទូលយ៉ាងនេះហើយ ព្រះបាទ​មហា​សុទស្សនៈ ទ្រង់មានព្រះរាជឱង្ការនឹងព្រះនាងសុភទ្ទាទេវីថា ម្នាល​នាង​ទេវី នាងថ្លែងរៀបរាប់ដោយវត្ថុទាំងឡាយជាទីប្រាថ្នា ជាទីត្រេកអរ ជាទី​ពេញ​​ចិត្ត ចំពោះយើងអស់រាត្រីយូរហើយ តទៅខាងក្រោយ នាងនឹង​ថែ្លង​រៀបរា​ប់ដោយវត្ថុទាំងឡាយ មិនជាទីប្រាថ្នា មិនជាទីត្រេកអរ មិនជា​ទី​ពេញ​ចិត្ត ចំពោះ​​យើងវិញ ។ ព្រះនាងសុភទ្ទាទេវីក្រាបបង្គំទូលថា បពិត្រព្រះ​សម្មតិ​​ទេព ចុះឲ្យខ្ញុំម្ចាស់រៀបរាប់ ចំពោះព្រះអង្គដោយប្រការដូចមេ្តចវិញ ។ ព្រះ​បាទ មហាសុទស្សនៈទ្រង់ត្រាស់ថា ម្នាលនាងទេវីចូរនាងថែ្លងរៀប​រាប់​នឹងយើងយ៉ាងនេះវិញថា សេចក្តីវិនាស សេចក្តីព្រាត់ប្រាស និងសេចក្តី​ឃ្លៀង​ឃ្លាត ចាកសត្វនិងសង្ខារទាំងពួង ដែលជាទីស្រឡាញ់ជាទីពេញចិត្ត (រមែងមានដល់ព្រះអង្គ) បពិត្រព្រះសម្មតិទេព សូមព្រះអង្គកុំទិវង្គតប្រកប​ដោយ សេចក្តីអាល័យឡើយ (ព្រោះថា) កាលកិរិយារបស់បុគ្គលដែលមាន​សេចក្តីអាល័យតែងនាំមកនូវសេចក្តីទុក្ខ មួយទៀត កាលកិរិយារបស់​បុគ្គល​ដែលមានសេចក្តីអាល័យ អ្នកប្រាជ្ញតែងតិះដៀល បពិត្រព្រះសម្មតិទេព ឯ​នគរ ៨៤.០០០ របស់ព្រះអង្គទាំងនេះ មាននគរកុសាវតីរាជធានី ជា​ប្រធាន បពិត្រព្រះសម្មតិទេព សូមទ្រង់លះបង់នូវសេចក្តីស្រឡាញ់ ចំពោះនគរ ទាំង​នុ៎ះចេញ សូមទ្រង់កុំធើ្វនូវសេចក្តីអាល័យ ក្នុងព្រះជីវិតឡើយ បពិត្រ​ព្រះសម្មតិទេព ប្រាសាទ ៨៤.០០០ របស់ព្រះអង្គទាំងនេះ ។បេ។ សូម​​ទ្រង់ កុំធើ្វនូវសេចក្តីអាល័យក្នុងព្រះជីវិតឡើយ បពិត្រព្រះសម្មតិទេព កូដាគារ-ដ្ឋាន ៨៤.០០០ របស់ព្រះអង្គនេះ ។បេ។ សូមទ្រង់កុំធើ្វនូវសេចក្តី​អាល័យ ក្នុងព្រះជីវិតឡើយ បពិត្រព្រះសម្មតិទេព បល័្លង្ក ៨៤.០០០ របស់ព្រះអង្គ នេះ សុទ្ធសឹងតែមាស ប្រាក់ ភ្លុក កែវមរកត ក្រាលដោយ​សំពត់ធើ្វដោយ រោមសត្វសាហាវ ក្រាលដោយសំពត់ធើ្វដោយរោមសត្វ​មានពណ៌ស ក្រាល ដោយសំពត់ធើ្វដោយរោមសត្វមានផ្កាចង្កោម ក្រាល​ដោយកម្រាល ដ៏ល្អ ដែលធើ្វដោយសែ្បកប្រើស មានខើ្នយពណ៌ក្រហម​ទាំង​សងខាង ព្រមទាំង ពិតាន ពណ៌ក្រហមទាំងសងខាង បពិត្រព្រះសម្មតិទេព សូមទ្រង់លះបង់ នូវសេចក្តីស្រឡាញ់ ចំពោះបល័្លង្កទាំងនុ៎ះចេញ សូមទ្រង់​កុំធើ្វនូវសេចក្តី អាល័យ​ ក្នុងព្រះជីវិតឡើយ បពិត្រព្រះសម្មតិទេព ដំរី ៨៤.០០០ របស់ ព្រះអង្គនេះមានដំរីឈ្មោះ ឧបោសថនាគរាជជាប្រធាន សឹងមានអលង្ការ មាស មានទង់មាស បិទបាំងដោយបណ្តាញមាស បពិត្រ​ព្រះសម្មតិទេព សូមព្រះអង្គលះបង់នូវសេចក្តីស្រឡាញ់ ក្នុងដំរីទាំងនុ៎ះ​ចេញសូមទ្រង់កុំធើ្វ នូវសេចក្តីអាល័យ ក្នុងព្រះជីវិតឡើយ បពិត្រព្រះសម្មតិទេព សេះ ៨៤.០០០ របស់ព្រះអង្គនេះ មានសេះ ឈ្មោះ​វលាហកអស្សរាជ ជាប្រធាន សឹងមានអលង្ការមាស មានទង់មាស បិទបាំងដោយ​បណ្តាញមាស បពិត្រ ព្រះសម្មតិទេព សូមទ្រង់លះបង់នូវសេចក្តីស្រឡាញ់ ចំពោះសេះទាំងនុ៎ះ ចេញ សូមទ្រង់កុំធើ្វនូវសេចក្តីអាល័យក្នងព្រះជីវិត​ឡើយ បពិត្រព្រះសម្មតិ- ទេព រាជរថ ៨៤.០០០ របស់ព្រះអង្គនេះមាន​វេជយន្តរថជាប្រធានដែល ពាស​ដោយសែ្បកសីហៈ ដោយសែ្បកខ្លាធំ ដោយ​​សែ្បកខ្លាដំបង ដោយ សំពត់កម្ពល មានពណ៌លឿង សឹងមានអលង្ការមាស មានទង់មាស បិទបាំងដោយបណ្តាញមាស បពិត្រព្រះសម្មតិទេព សូមទ្រង់លះបង់នូវ សេចក្តី​ស្រឡាញ់ ចំពោះរាជរថទាំង​នុ៎ះ​ចេញ សូមទ្រង់កុំធើ្វនូវសេចក្តីអាល័យ ក្នុងព្រះជីវិតឡើយ បពិត្រព្រះ​សម្មតិទេព កែវមណី ៨៤.០០០ របស់ព្រះ អង្គនេះ មានមណិរ័តន៍ជាប្រធាន បពិត្រព្រះសម្មតិទេព សូមទ្រង់លះបង់ នូវសេចក្តីស្រឡាញ់ ចំពោះកែវ​មណី​​ទាំងនុ៎ះចេញ សូមព្រះអង្គកុំធើ្វនូវ សេចក្តីអាល័យ ក្នុងព្រះជីវិតឡើយ បពិត្រព្រះសម្មតិទេព ស្រ្តី ៨៤.០០០ របស់ព្រះអង្គនេះ មានព្រះនាង​សុភទ្ទាទេវីជាប្រធាន បពិត្រព្រះសម្មតិទេព សូមព្រះអង្គលះបង់នូវសេចក្តី​ស្រឡាញ់ ចំពោះស្រ្តីទាំងនុ៎ះចេញ សូម ព្រះអង្គ​កុំធើ្វនូវសេចក្តីអាល័យ ក្នុងព្រះជីវិតឡើយ បពិត្រព្រះសម្មតិទេព គហបតី ៨៤.០០០ របស់ព្រះអង្គនេះមានគហបតិរ័តន៍ជាប្រធាន បពិត្រ ព្រះសម្មតិទេព សូមព្រះអង្គលះបង់​នូវសេចក្តីស្រឡាញ់ ចំពោះគហបតី ទាំងនុ៎ះចេញ សូមព្រះអង្គកុំធើ្វនូវ​សេចក្តី​​អាល័យ ក្នុងព្រះជីវិតឡើយ បពិត្រ​ព្រះសម្មតិទេព ពួកក្សត្រិយ៍ ៨៤.០០០ របស់ព្រះអង្គនេះ មានបរិនាយ​ករ័-​តន៍ ជាប្រធាន ជាអ្នកចុះចូល បពិត្រព្រះសម្មតិទេព សូមព្រះអង្គ លះបង់​នូវ​សេចក្តី​ស្រឡាញ់ ចំពោះ​ក្សត្រិយ៍​​ទាំងនុ៎ះចេញ សូមព្រះអង្គកុំធើ្វនូវ​សេចក្តី​អាល័យ ក្នុងព្រះជីវិត​ឡើយ បពិត្រព្រះសម្មតិទេព មេគោ ៨៤.០០០ របស់​ព្រះអង្គ​នេះសម្រាប់រឹតបង្ហូរ (យកទឹកដោះ) មានភាជន៍សំរឹទ្ធិសម្រាប់ត្រង បពិត្រព្រះសម្មតិទេព សូមព្រះអង្គលះបង់នូវសេចក្តីស្រឡាញ់ ចំពោះ មេគោទាំងនុ៎ះចេញ សូម​ព្រះអង្គកុំធើ្វនូវសេចក្តីអាល័យ ក្នុងព្រះជីវិត ឡើយ បពិត្រព្រះសម្មតិទេព សំពត់ ៨៤.០០០ កោដិរបស់ព្រះអង្គនេះជា សំពត់​ដែល​ត្បាញដោយ​ សំបក​ឈើមានសាច់ដ៏ល្អិត សំពត់ធើ្វដោយកប្បាស មានសាច់ដ៏ល្អិត សំពត់ធើ្វ​ដោយ​​សូត្រ មានសាច់ដ៏ល្អិត សំពត់កម្ពល គឺសំពត់ត្បាញដោយរោមសត្វ មានសាច់ដ៏ល្អិត បពិត្រព្រះសម្មតិទេព សូម ព្រះអង្គលះបង់នូវសេចក្តី​ស្រឡាញ់ ចំពោះសំពត់ទាំងនុ៎ះចេញ សូមព្រះ​អង្គ កុំធើ្វនូវសេចក្តី អាល័យក្នុងព្រះជីវិតឡើយ បពិត្រព្រះសម្មតិទេព ភាជន៍​ក្រយា​ស្ងោយ ៨៤.០០០ របស់​ព្រះអង្គនេះ ដែលពួកពិសេសតែងនាំយក​ភត្ត​មកថ្វាយទាំងល្ងាច​ទាំងព្រឹក បពិត្រព្រះសម្មតិទេព សូមព្រះអង្គលះបង់​នូវ​សេចក្តី​ស្រឡាញ់ ចំពោះភាជន៍ក្រយាស្ងោយទាំងនុ៎ះចេញ សូមព្រះអង្គកុំ​ធើ្វ​នូវសេចក្តី​អាល័យ ក្នុងព្រះជីវិតឡើយ ។ ម្នាលអានន្ទ កាលបើព្រះបាទ​មហា​សុទស្សនៈ ទ្រង់មានព្រះរាជឱង្ការបង្គាប់ឲ្យនាងទេវី រៀបរាប់​យ៉ាង​នេះ​ហើយ ព្រះនាងសុភទ្ទាទេវីក៏ទ្រង់ព្រះកនែ្សងសោយសោក ស្រក់ទឹ​ក​​​​​​​​​​​ព្រះ​​នេត្រ​។ ម្នាលអានន្ទ លំដាប់នោះ ព្រះនាងសុភទ្ទាទេវីទ្រង់ជូត​ទឹកព្រះនេត្រហើយ ក្រាបបង្គំទូលព្រះបាទមហាសុទស្សនៈយ៉ាងនេះថា បពិត្រ​ព្រះ​សម្មតិទេព សេចក្តីវិនាសព្រាត់ប្រាស ឃ្លៀងឃ្លាតចាកសត្វនិង​សង្ខារ​​​ទាំង​ពួង ដែលជាទី ស្រឡាញ់ ជាទីពេញចិត្ត (រមែងមានដល់ព្រះអង្គ) បពិត្រ​ព្រះ​សម្មតិទេព សូមទ្រង់កុំទិវង្គត ប្រកបដោយសេចក្តីអាល័យឡើយ (ព្រោះ​​ថា) កាល​កិរិយា​​​របស់បុគ្គល ដែលមានសេចក្តីអាល័យតែងនាំមកនូវ​ទុក្ខ មួយទៀត កាល​កិរិយា​រ​បស់បុគ្គល ដែលមានសេចក្តីអាល័យ អ្នកប្រាជ្ញ​តែង​​តិះដៀល បពិត្រ​ព្រះ​សម្មតិទេព ឯនគរទាំង ៨៤.០០០ របស់ព្រះ​អង្គ​នេះ មាននគរកុសាវ​តី-​រាជ​ធានី ជាប្រធាន បពិត្រព្រះសម្មតិទេព សូម​ព្រះអង្គលះបង់​នូវ​សេចក្តី​អាល័យ ចំពោះនគរទាំងនុ៎ះចេញ សូមព្រះអង្គកុំធើ្វនូវសេចក្តីអាល័យ ក្នុង​ព្រះជីវិតឡើយ បពិត្រព្រះសម្មតិទេព ប្រាសាទ ៨៤.០០០ របស់ព្រះអង្គនេះ មានធម្មប្រាសាទ ជាប្រធាន បពិត្រព្រះ​សម្មតិទេព សូមព្រះ​អង្គ​លះ​បង់​នូវ​សេចក្តី​ស្រឡាញ់ ចំពោះប្រាសាទ​ទាំង​នុ៎ះ​​ចេញ សូមព្រះអង្គកុំធើ្វនូវ​សេចក្តី​អាល័យ ក្នុងព្រះជីវិតឡើយ បពិត្រ​ព្រះ​សម្មតិទេព កូដាគារដ្ឋាន ៨៤.០០០ របស់​ព្រះអង្គនេះ មានកូដាគារដ្ឋាន​ប្រាក់ ជាប្រធាន បពិត្រព្រះសម្មតិទេព សូមព្រះអង្គ លះបង់នូវសេចក្តី​ស្រឡាញ់ ចំពោះកូដាគារដ្ឋានទាំងនុ៎ះចេញ សូមព្រះអង្គកុំធើ្វនូវសេចក្តី​អាល័យ ក្នុងព្រះជីវិតឡើយ បពិត្រ​ព្រះសម្មតិ-​ទេព បល័្លង្ក ៨៤.០០០ របស់ ព្រះអង្គនេះសុទ្ធតែមាស ប្រាក់ ភ្លុក កែវមរកត ដែល​ក្រាលដោយសំពត់ ធ្វើដោយរោមសត្វសាហាវ ក្រាលដោយ​សំព​ត់​ធ្វើ​ដោយ​រោមសត្វ មាន​ពណ៌​​ស ក្រាលដោយសំពត់ធ្វើដោយ​រោម​សត្វ​មាន​ផ្កា​ចង្កោម ក្រាលដោយ​កម្រាល​​ដ៏ល្អ ដែលធើ្វដោយ សែ្បកប្រើស មានខើ្នយ​ពណ៌​​ក្រហម​ទាំង​សង​ខាង ព្រមទាំងមានពិតានពណ៌ក្រហម ទាំងសងខាង បពិត្រព្រះសម្មតិទេព សូមព្រះអង្គលះបង់ នូវសេចក្តីស្រឡាញ់ចំពោះ បល័្លង្ក​ទាំងនុ៎ះចេញ សូម​ទ្រង់​កុំធើ្វនូវសេចក្តីអាល័យ ក្នុងព្រះជីវិតឡើយ បពិត្រ​ព្រះសម្មតិទេព ដំរី ៨៤.០០០ មានឧបោសថនាគរាជ ជាប្រធានរបស់​ព្រះ​អង្គនេះ សឹងមាន​អលង្ការមាស មានទង់មាស បិទបាំងដោយ​បណ្តាញ​មាស បពិត្រព្រះ​សម្មតិទេព សូមព្រះអង្គលះបង់នូវសេចក្តី​ស្រឡាញ់​ចំពោះ​ដំរី​ទាំងនុ៎ះចេញ សូមទ្រង់កុំធើ្វនូវសេចក្តីអាល័យ ក្នុងព្រះជីវិតឡើយ បពិត្រ​ព្រះសម្មតិ​ទេព សេះ ៨៤.០០០ មានសេះ ឈ្មោះវលាហកអស្សរាជ ជា​ប្រធាន​​របស់ព្រះ​អង្គ​នេះ សឹងមានអលង្ការមាស មានទង់មាស បិទបាំង​ដោយ​បណ្តាញមាស បពិត្រ​ព្រះ​សម្មតិទេព សូមព្រះអង្គលះបង់​នូវ​សេចក្តី​ស្រឡាញ់ ចំពោះ​សេះ​​ទាំង​នុ៎ះចេញ សូមព្រះអង្គកុំធើ្វនូវ​សេចក្តី​អាល័យ​ក្នុង​ព្រះ​ជីវិតឡើយ បពិត្រ​ព្រះសម្មតិទេព រថ ៨៤.០០០ របស់ព្រះអង្គនេះ មាន​វេជយន្តរថ ជាប្រធាន ដែល​ពាស​ដោយសែ្បកសីហៈ ដោយសែ្បកខ្លាធំ ដោយ​សែ្បក​ខ្លា​ដំបង ដោយ​​​​សំពត់កម្ពល មានពណ៌លឿង មាន​អលង្ការ​-មាស មាន​ទង់មាស បិទបាំងដោយបណ្តាញមាស បពិត្រព្រះសម្មតិទេព សូម​ព្រះអង្គលះបង់ នូវសេចក្តី​ស្រឡាញ់ ចំពោះរាជរថទាំងនុ៎ះចេញ សូមទ្រង់​កុំធើ្វនូវ​សេចក្តី​អាល័យ ក្នុង​ព្រះ​ជីវិតឡើយ បពិត្រព្រះសម្មតិទេព កែវមណី ៨៤.០០០ មានមណិរ័តន៍ ជាប្រធាន របស់ព្រះអង្គនេះ បពិត្រព្រះ​សម្មតិទេព សូមព្រះអង្គ លះបង់​នូវ​សេចក្តីស្រឡាញ់ ចំពោះកែវមណី​ទាំង​នុ៎ះ​ចេញ សូមព្រះអង្គកុំធើ្វនូវ​សេចក្តី​​អាល័យ ក្នុងព្រះជីវិតឡើយ បពិត្រ​ព្រះសម្មតិទេព ស្រ្តី ៨៤.០០០ របស់ព្រះ​អង្គនេះ មានឥត្ថីរ័តន៍ ជាប្រធាន បពិត្រព្រះសម្មតិទេព សូមព្រះអង្គ លះបង់​នូវ​​សេចក្តីស្រឡាញ់ ចំពោះ​ស្រ្តី​ទាំង​​នុ៎ះចេញ សូមព្រះអង្គកុំធើ្វនូវសេចក្តី​អាល័យ ក្នុងព្រះជីវិតឡើយ បពិត្រ​​​ព្រះសម្មតិទេព គហបតី ៨៤.០០០ របស់​ព្រះអង្គនេះ មាន​គហបតិរ័តន៍ ជា​ប្រធាន បពិត្រព្រះសម្មតិទេព សូមព្រះ​អង្គលះបង់នូវសេចក្តី​ស្រឡាញ់ ចំពោះ​គហបតីទាំងនុ៎ះចេញ សូមព្រះអង្គកុំធើ្វនូវសេចក្តីអាល័យ ក្នុង​ព្រះ​ជីវិត​ឡើយ បពិត្រព្រះសម្មតិទេព ពួក​ក្សត្រិយ៍ ៨៤.០០០ របស់ព្រះ អង្គនេះ មាន​បរិនាយករ័តន៍ជាប្រធាន ជាអ្នក​ចុះ​ចូលព្រះអង្គ បពិត្រព្រះសម្មតិទេព សូមព្រះអង្គលះបង់​ នូវសេចក្តី​ស្រឡាញ់ ចំពោះពួក​ក្សត្រិយ៍ទាំងនុ៎ះចេញ សូមព្រះអង្គកុំធើ្វនូវសេចក្តី​អាល័យ ក្នុងព្រះជីវិត​ឡើយ បពិត្រព្រះ​សម្មតិ​-ទេព មេគោ ៨៤.០០០ សម្រាប់​រឹតបង្ហូរ (យក​ទឹកដោះ) មានភាជន៍សំរឹទ្ធិ សម្រាប់​ត្រង របស់​ព្រះ​អង្គនេះ បពិត្រព្រះ​សម្មតិទេព សូមព្រះអង្គលះបង់​នូវ​​សេចក្តីស្រឡាញ់ ចំពោះ​​​មេគោទាំងនុ៎ះចេញ សូមព្រះអង្គកុំធើ្វនូវ​សេចក្តី​អាល័យ ក្នុងព្រះ​ជីវិត​ឡើយ បពិត្រ​ព្រះ​សម្មតិទេព សំពត់ ៨៤.០០០ កោដិ របស់​ព្រះអង្គនេះ ជាសំពត់ដែលធ្វើ​ដោយសំបកឈើ មានសាច់ដ៏ល្អិត សំពត់​​​​​ធើ្វដោយកប្បាសមានសាច់ដ៏ល្អិត សំពត់ធើ្វដោយសូត្រ មាន​សាច់​ដ៏ល្អិត សំពត់កម្ពលគឺ​សំពត់​​​ធ្វើដោយ​រោម​សត្វ មានសាច់ដ៏ល្អិត បពិត្រ​ព្រះ-​សម្មតិ​ទេព សូមព្រះ​អង្គលះបង់នូវ​សេចក្តី​ស្រឡាញ់ ចំពោះសំពត់ទាំង​នុ៎ះ​ចេញ សូមព្រះ​អង្គ​កុំ​ធើ្វ​នូវសេចក្តីអាល័យ ក្នុងព្រះជីវិតឡើយ បពិត្រព្រះ​-សម្មតិ​ទេព ភាជន៍ក្រយាស្ងោយ ៨៤.០០០ របស់​ព្រះអង្គនេះ ដែលពួក​ពិសេសនាំយកភត្តមក​ថ្វាយទាំងល្ងាចទាំង​ព្រឹក បពិត្រព្រះសម្មតិទេព សូម​​​ព្រះអង្គ លះបង់​នូវ​សេចក្តីស្រឡាញ់ ចំពោះ​ភាជន៍​ក្រយាស្ងោយ ទាំងនុ៎ះ​ចេញ​ សូមព្រះអង្គកុំធើ្វនូវសេចក្តីអាល័យ ក្នុងព្រះជីវិតឡើយ ។</p>
        <p><a class='ref km' id='km22' href='#km22'>២២</a>ម្នាលអានន្ទ គ្រានោះឯង មិនយូរប៉ុន្មាន ព្រះបាទមហា-​សុទស្សនៈ សេ្តចក៏ទ្រង់ទិវង្គតទៅ ។ ម្នាលអានន្ទ គហបតីក្តី កូនគហបតីក្តី កាលបើបរិភោគភោជន ជាទីពេញចិត្តហើយ រមែងកើតសេចក្តីពុលបាយ​ងងុយដេកយ៉ាងណាមិញ ម្នាលអានន្ទ ព្រះបាទមហាសុទស្សនៈ ព្រះអង្គក៏​សោយ​ទុក្ខវេទនា មានមរណៈជាទីបំផុត ប្រហែលប៉ុណ្ណោះឯង ។ ម្នាល​អានន្ទ លុះដល់ព្រះបាទមហាសុទស្សនៈទ្រង់ទិវង្គតផុតទៅ ហើយទ្រង់​បានទៅកើតឯសុគតិព្រហ្មលោក ។ ម្នាលអានន្ទ ព្រះបាទមហាសុទស្សនៈ ទ្រង់​ក្រសាលលែ្បងដោយសភាពជាកុមារអស់ ៨៤.០០០ ឆ្នាំ ទ្រង់ទទួល ទី​ជា​ឧបរាជ្យ អស់ ៨៤.០០០ ឆ្នាំ ទ្រង់សោយរាជ្យអស់ ៨៤.០០០ ឆ្នាំ ទ្រង់​ភេទ​ជាឃរាវាស ប្រព្រឹត្តព្រហ្មចរិយធម៌ ក្នុងធម្មប្រាសាទ អស់ ៨៤.០០០ ឆ្នាំ ។ ព្រះអង្គចម្រើនព្រហ្មវិហារធម៌ទាំង ៤ លុះរំលាងរាងកាយខាងមុខ​អំពី​មរណ​​ភាព ក៏ទៅកើតក្នុងព្រហ្មលោក ។</p>
        <p><a class='ref km' id='km23' href='#km23'>២៣</a>ម្នាលអានន្ទ បើមានពាក្យងឿងឆ្ងល់យ៉ាងនេះថា ក្នុងសម័យ​នោះ ព្រះបាទមហាសុទស្សនៈ ជាបុគ្គលដទៃ (ក្រៅពីពោធិសត្វ) ឬម្នាល​អានន្ទ ដំណើរនេះ បុគ្គលមិនគប្បីយល់ឃើញយ៉ាងនោះឡើយ តថាគត បានកើតជាព្រះបាទមហាសុទស្សនៈ ក្នុងសម័យនោះ នគរ ៨៤.០០០ មាន​កុសាវតី​រាជធានី ជាប្រធាននោះ ជារបស់តថាគត ប្រាសាទ ៨៤.០០០ មាន​ធម្មប្រាសាទ ជាប្រធាននោះ ជារបស់តថាគត កូដាគារដ្ឋាន ៨៤.០០០ មាន​កូដាគារដ្ឋានប្រាក់ ជាប្រធាននោះ ជារបស់តថាគត បល័្លង្ក ៨៤.០០០ ដែល​ជាមាស ប្រាក់ ភ្លុក កែវមរកត ក្រាលដោយសំពត់ ធើ្វដោយរោម សត្វ​សាហាវ ក្រាលដោយសំពត់ធើ្វដោយរោមសត្វ មានពណ៌ស ក្រាលដោយ​សំពត់ ធើ្វដោយរោមសត្វមានផ្កាចង្កោម ក្រាលដោយកម្រាលដ៏ល្អ ដែល​ធើ្វ​ដោយសែ្បកប្រើស មានខើ្នយពណ៌ក្រហមទាំងសងខាង ទាំងពិតានក៏​មាន​​ពណ៌​ក្រហមទាំងសងខាងនោះ ជារបស់តថាគត ដំរី ៨៤.០០០ មានដំរី​ឈ្មោះឧបោសថនាគរាជ ជាប្រធាន សឹងមានអលង្ការមាស មានទង់មាស បិទបាំងដោយបណ្តាញមាសនោះ ជារបស់តថាគត សេះ ៨៤.០០០ មាន​សេះឈ្មោះវលាហកអស្សរាជ ជាប្រធាន សឹងមានអលង្ការមាស មានទង់​មាស បិទបាំងដោយបណ្តាញមាសនោះ ជារបស់ តថគត រាជរថ ៨៤.០០០ មានវេជយន្តរថ ជាប្រធាន ដែលពាសដោយសែ្បកសីហៈ សែ្បកខ្លាធំ សែ្បក​ខ្លាដំបង ដោយសំពត់កម្ពលមានពណ៌លឿង មានអលង្ការមាស មានទង់​មាស បិទបាំងដោយបណ្តាញមាសនោះ ជារបស់តថាគត កែវមណី ៨៤.០០០ មានមណិរ័តន៍ ជាប្រធាននោះ ជារបស់តថាគត ស្រ្តី ៨៤.០០០ មាននាងសុភទ្ទាទេវី ជាប្រធាន នោះជារបស់តថាគត គហបតី ៨៤.០០០ មាន​​​​គហបតិរ័តន៍ ជាប្រធាននោះ ជារបស់ តថាគត ពួកក្សត្រិយ៍ ៨៤.០០០ មានបរិនាយករ័តន៍ ជាប្រធាន ជាអ្នកចុះចូលនោះ ជារបស់តថាគត មេគោ ៨៤.០០០ សម្រាប់រឹតបង្ហូរ (យកទឹកដោះ) មានភាជន៍សំរឹទ្ធិសម្រាប់ត្រង​នោះ ជារបស់តថាគត សំពត់ ៨៤.០០០ កោដិ ជាសំពត់ធើ្វដោយសំបក​ឈើ មានសាច់ដ៏ល្អិត សំពត់ធើ្វដោយកប្បាសមានសាច់ដ៏ល្អិត សំពត់ធើ្វដោយ​សូត្រមានសាច់ដ៏ល្អិត សំពត់ធើ្វដោយរោមសត្វ មានសាច់ដ៏ល្អិត​នោះ ជា​របស់តថាគត ភាជន៍ក្រយាស្ងោយ ៨៤.០០០ ដែលពួកពិសេសនាំយក​ភត្ត​មក​ថ្វាយ ទាំងល្ងាចទាំងព្រឹកនោះ ជារបស់តថាគត ម្នាលអានន្ទ បណ្តា​នគរ​ទាំង ៨៤.០០០ នោះឯង នគរទាំងនោះទុកដូចជានគរ មួយ​សម័យ​នោះ តថាគតគ្រប់គ្រងកុសាវតីរាជធានី ម្នាលអានន្ទ ប្រាសាទទាំង ៨៤.០០០ នោះ​​​ឯង ប្រាសាទទាំងនោះទុកដូចជានគរមួយ សម័យនោះ តថាគត គ្រប់​គ្រង​ធម្មប្រាសាទ ម្នាលអានន្ទ បណ្តាកូដាគារដ្ឋានទាំង ៨៤.០០០ នោះឯង កូដាគារដ្ឋានទាំងនោះ ទុកដូចជាកូដាគារដ្ឋានមួយ សម័យនោះ តថាគត គ្រប់គ្រងកូដាគារដ្ឋានប្រាក់ ម្នាលអានន្ទ បណ្តាបល័្លង្ក ទាំង ៨៤.០០០ នោះ​ឯង បល័្លង្កទាំងនោះ ទុកដូចជាបល័្លង្កមួយ សម័យនោះ តថាគត គ្រប់គ្រង​បល្ល័ង្ក​មាសផង ប្រាក់ផង កែវមរកតផង ម្នាលអានន្ទ បណ្តាដំរីទាំង ៨៤.០០០ នោះឯង ដំរីទាំងនោះ ទុកដូចជាដំរីមួយ សម័យ​នោះ តថាគត ជិះតែដំរីឧបោសថនាគរាជ ម្នាលអានន្ទ បណ្តាសេះទាំង ៨៤.០០០ នោះ​ឯង សេះទាំងនោះ ទុកដូចជាសេះមួយសម័យនោះ តថាគត ជិះតែសេះ​វលា​ហ​-ក​​អស្សរាជ ម្នាលអានន្ទ បណ្តាលរាជរថទាំង ៨៤.០០០ នោះឯង រាជរថទាំ​ង​នោះ ទុកដូចជារាជរថមួយ សម័យនោះ តថាគត ជិះតែវេជយន្តរថ ម្នាល​អានន្ទ បណ្តាលស្រ្តីទាំង ៨៤.០០០ នោះ ឯង ស្រ្តី​ទាំង​នោះ ទុក​ដូច​ជា​ស្រ្តី​ម្នាក់​ សម័យនោះ មានស្រ្តីខត្តិយាយិនី (ស្រ្តីក្សត្រិយ៍) ផង ស្រ្តីវេស្សាយិនី (ស្រ្តី​រាស្រ្ត) ផង តែងនៅចាំគាល់បម្រើ ម្នាលអានន្ទ បណ្តាលសំពត់ទាំង ៨៤.០០០ កោដិនោះឯង គូសំពត់ទាំងនោះ ទុកដូចជា​សំពត់ ១ គូ សម័យ​នោះ តថាគត ស្លៀកពាក់តែសំពត់ដែលធើ្វដោយ​សំបក​ឈើ មានសាច់​ដ៏​ល្អិត ឬ សំពត់ធើ្វដោយកប្បាសមានសាច់ដ៏ល្អិត សំពត់ធើ្វ​ដោយសូត្រ​មាន​សាច់​ដ៏ល្អិត ឬ សំពត់ធើ្វដោយរោមសត្វមានសាច់ដ៏ល្អិត ម្នាលអានន្ទ ភាជន៍​ក្រយាស្ងោយទាំង ៨៤.០០០ នោះឯង ភាជន៍​ក្រយាស្ងោយ​​ទាំងនោះ ទុក​ដូច​​ជាភាជន៍មួយ ក្នុងវេលាដែល តថាគតបរិភោគ​នូវបាយ ចំនួនអង្ករ​មួយ​នាឡិ​ជាយ៉ាងក្រៃលែងផង សម្លដ៏សមគួរ ដល់បាយ​នោះផង ម្នាលអានន្ទ អ្នក​ចូរ​មើល​ចុះ សង្ខារទាំងពួងនោះកន្លងទៅហើយ រលាយរលត់ទៅហើយ ប្រែប្រួល​ទៅហើយ ម្នាលអានន្ទ សង្ខារទាំង​ឡាយ​មិនទៀង យ៉ាងនេះឯង មិន​​ឋិតថេរយ៉ាងនេះឯង មិនស្តាប់បង្គាប់យ៉ាង​នេះ​ឯង ម្នាលអានន្ទ សេចក្តី​នេះ​មានដរាបមក គួរដើម្បីនឿយណាយ គួរ​ដើម្បី​ប្រាស​ចាកសេចក្តីត្រេកអរ គួរដើម្បីរួចស្រឡះចាកសង្ខារទាំងពួង ម្នាល​​អានន្ទ មួយទៀត កាលតថាគត ជាស្តេចចក្រពត្តិ ប្រកបដោយធម៌ សោយ​រាជ្យ​ដោយធម៌ ជាឥស្សរៈ​លើ​ផែន​ដី មានសមុទ្រទាំង ៤ ជាទីបំផុត ជា​ស្តេច​ឈ្នះសង្រ្គាមមានជនបទដ៏មាំមួន ប្រកបដោយរ័តន៍ ៧ ប្រការ ដឹង​ច្បាស់​នូវ​សរីរៈដែលគេកប់ទុកក្នុងប្រទេស​នោះជាគម្រប់ ៦ ដង ការដាក់ចុះនូវសរីរៈ (របស់តថាគត) ជាគម្រប់ ៧ ដង នេះហើយ ម្នាលអានន្ទ ក្នុងលោក (នេះ) ព្រមទាំងទេវលោក មារលោក ព្រហ្ម​លោក ក្នុងពួកសត្វព្រម​ទាំងសមណៈ និងព្រាហ្មណ៍ ទាំងមនុស្ស​ជា​សម្មតិទេព និងមនុស្ស​ដ៏សេស ក៏តថាគត មិន​បាន​ឃើញនូវប្រទេសដែល​ជា​ទីដាក់ចុះ​នូវសរីរៈ​ជាគម្រប់ ៨ ឡើយ ។ លុះព្រះ​មានព្រះភាគទ្រង់ត្រាស់​ភាសិត​​​នេះចប់ហើយ កាលខាងក្រោយមកព្រះសុគតជាសាស្តា បានត្រាស់​ពាក្យ​នេះទៀតថា</p>
        <p><a class='ref km' id='km24' href='#km24'>២៤</a>ឱហ្ន៎ សង្ខារទាំងឡាយមិនទៀង មាន​សភាព​កើតឡើងហើយ តែងវិនាសទៅវិញជាធម្មតា លុះ​កើត​ឡើងហើយ តែងរលត់ទៅវិញ ការរម្ងាប់សង្ខារ​ទាំង​នោះបាន ទើបនាំមកនូវសេចក្តីសុខ ។</p>
        <p>ចប់ មហាសុទស្សនសូត្រ ទី ៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
