<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn10' lang='km'>
        <header>
            <ul>
                <li>សុត្តន្តបិដកទីឃនិកាយ</li>
                <li>ទុតិយភាគ</li>
                <li>សីលក្ខន្ធវគ្គ</li>
            </ul>
            <h1 class="sutta-title">សុភសូត្រ ទី ១០</h1>
        </header>
        <p><a class='ref km' id='km116' href='#km116'>១១៦</a>ខ្ញុំបានស្តាប់មកយ៉ាងនេះ ។ សម័យមួយ កាលព្រះមានព្រះភាគ ទ្រង់បរិនិព្វានទៅហើយ មិនទាន់យូរប៉ុន្មាន ​ព្រះអានន្ទមានអាយុ គង់នៅក្នុង​ជេតវនារាម របស់អនាថបិណ្ឌិកគហបតី ជិតក្រុងសាវត្ថី ។</p>
        <p><a class='ref km' id='km117' href='#km117'>១១៧</a>សម័យនោះឯង សុភមាណព ជាកូននៃតោទេយ្យព្រាហ្មណ៍ នៅ​អាស្រ័យក្នុងក្រុងសាវត្ថីដោយកិច្ចឯណានីមួយ ។ លំដាប់នោះ សុភមាណព ជាកូនតោទេយ្យព្រាហ្មណ៍ហៅមាណពម្នាក់មកថា ម្នាលមាណព ឯង​ចូរ​មក​នេះ ឯងចូរទៅរកព្រះសមណៈ ឈ្មោះអានន្ទលុះចូលទៅដល់ហើយ ចូរសួរនូវ​អាការមានអាពាធតិច មានរោគតិច ក្រោកទៅមកបានរហ័សរហួនមានកម្លាំង នៅជាសុខសប្បាយនឹងព្រះសមណៈឈ្មោះអានន្ទ តាមពាក្យរបស់អញថា សុភមាណព ជាកូនតោទេយ្យព្រាហ្មណ៍ ផ្តាំឲ្យសួរនូវអាការមានអាពាធតិច មាន​រោគតិចក្រោកទៅមកបានរហ័សរហួន និងកម្លាំង និងអាការនៅជា​សុខ​សប្បាយចំពោះព្រះអានន្ទដ៏ចម្រើន រួចហើយឯងចូរនិមន្តថា សូមព្រះអានន្ទ​ជាម្ចាស់អាស្រ័យនូវសេចក្តីអនុគ្រោះ និមន្តមកកាន់ទីលំនៅរបស់សុភមាណពជាកូនតោទេយ្យព្រាហ្មណ៍ឲ្យទាន ។​ មាណពនោះទទួលពាក្យសុភមាណពជាកូនតោទេយ្យព្រាហ្មណ៍ថាបាទអ្នកម្ចាស់ ហើយក៏ចូលទៅរក​ព្រះអានន្ទ​មានអាយុលុះចូលទៅដល់ហើយ ក៏ពោលពាក្យរាក់ទាក់សំណេះសំណាល ទៅនឹង​ព្រះអានន្ទមានអាយុលុះបញ្ចប់ពាក្យដែលគួររីករាយ និងពាក្យដែល​គួររលឹកហើយ អង្គុយក្នុងទីដ៏សមគួរ។លុះមាណពនោះ អង្គុយក្នុងទីដ៏​សម​គួរហើយ បានទូលស្នើសេចក្តីនេះនឹងព្រះអានន្ទមានអាយុថា សុភមាណពជាកូនតោទេយ្យព្រាហ្មណ៍សួរនូវអាការមិនមានអាពាធ មិនមានរោគ ក្រោក​ទៅមកបានរហ័សរហួន កម្លាំងនិងអាការនៅជាសុខសប្បាយ ចំពោះ​ព្រះអានន្ទ​ជាម្ចាស់ រួចហើយឲ្យនិមន្តយ៉ាងនេះថា សូមព្រះអានន្ទដ៏ចម្រើន អាស្រ័យ​នូវសេចក្តីអនុ​គ្រោះនិមន្តទៅកាន់លំនៅរបស់សុភមាណព ជាកូន​តោទេយ្យព្រាហ្មណ៍ឲ្យ ទាន ។</p>
        <p><a class='ref km' id='km118' href='#km118'>១១៨</a>កាលមាណព ពោលពាក្យយ៉ាងនេះហើយ ព្រះអានន្ទមានអាយុ ក៏មានថេរវាចាដូច្នេះទៅនឹងមាណពនោះថា ម្នាលមាណព កាលនេះមិនគួរ (នឹងទៅទេ) ដ្បិតថ្ងៃនេះយើងបានឆាន់ថ្នាំខ្លះទៅហើយ បើដូច្នោះ ចាំយើង​ពិចារណានូវកាលនិងសម័យសិនហើយសឹមទៅក្នុងថ្ងៃស្អែក ។ មាណពនោះ ទទួលពាក្យព្រះអានន្ទមានអាយុថាករុណាលោកម្ចាស់ ហើយក្រោកចាក ​អាសនៈចូលទៅរកសុភមាណព ជាកូនតោទេយ្យព្រាហ្មណ៍ លុះចូលទៅដល់​ហើយ បានពោលពាក្យនេះនឹងសុភមាណព ជាកូនតោទេយ្យព្រាហ្មណ៍ថាខ្ញុំបាននិយាយនឹងព្រះអានន្ទដ៏ចម្រើននោះ តាមពាក្យរបស់អ្នករួចហើយថា សុភមាណពជាកូនតោទេយ្យព្រាហ្មណ៍ សូរនូវអាការមិនមានអាពាធ មិនមាន​រោគក្រោកទៅមកបានរហ័សរហួន និងកម្លាំងនិងអាការនៅជាសុខសប្បាយចំពោះ​​ព្រះអានន្ទដ៏ចម្រើន ហើយនិមន្តយ៉ាងនេះថា សូមព្រះអានន្ទដ៏ចម្រើនអាស្រ័យនូវសេចក្តីអនុគ្រោះ និមន្តទៅកាន់លំនៅសុភមាណពជាកូន​តោទេយ្យ​ព្រាហ្មណ៍ឲ្យទាន បពិត្រអ្នកម្ចាស់ កាលដែលខ្ញុំពោលយ៉ាងនេះហើយព្រះសមណៈអានន្ទ បានពោលពាក្យនេះនឹងខ្ញុំថា ម្នាលមាណព កាលនេះ​មិនគួរ (នឹងទៅទេ) ដ្បិតថ្ងៃនេះយើងបានឆាន់ថ្នាំខ្លះទៅហើយ បើដូច្នោះចាំយើងពិចារណានូវកាលនិងសម័យសិន ហើយសឹមទៅក្នុងថ្ងៃស្អែក បពិត្រ​អ្នក​ម្ចាស់ព្រះអានន្ទដ៏ចម្រើននោះ បានធ្វើឱកាស ដើម្បីនិមន្តមកឆាន់​ក្នុងថ្ងៃ​ស្អែកដោយកិច្ចណា កិច្ចនេះខ្ញុំបានធ្វើសម្រេចហើយ ដោយហេតុមាន​ប្រមាណ​​ប៉ុណ្ណេះ ។</p>
        <p><a class='ref km' id='km119' href='#km119'>១១៩</a>លុះកន្លងរាត្រីនោះហើយ ព្រះអានន្ទមានអាយុ ទ្រង់ស្បង់និង​បាត្រចីវរក្នុងបុព្វណ្ហសម័យ មានភិក្ខុ១រូប ឈ្មោះចេតកៈជាបច្ឆាសមណៈក៏ចូលសំដៅទៅត្រង់ទីលំនៅ របស់សុភមាណពជាកូនតោទេយ្យព្រាហ្មណ៍ លុះចូលទៅដល់ហើយក៏គង់លើអាសនៈដែលគេក្រាលបម្រុងទុក ។ លំដាប់​នោះ សុភមាណពជាកូនតោទេយ្យព្រាហ្មណ៍ ចូលទៅរកព្រះអានន្ទមានអាយុ លុះចូលទៅដល់ហើយក៏ពោលពាក្យរាក់ទាក់ សំណេះសំណាល នឹង​ព្រះអានន្ទ​​មានអាយុលុះបញ្ចប់នូវពាក្យដែលគួររីករាយ និងពាក្យដែលគួរ​រលឹក​​​ហើយក៏អង្គុយក្នុងទីដ៏សមគួរ ។ លុះសុភមាណពជាកូនតោទេយ្យ​ព្រាហ្មណ៍អង្គុយក្នុងទីដ៏សមគួរហើយ ។ បានទូលស្នើរឿងនេះ នឹងព្រះអានន្ទ​មាន​អាយុថា ព្រះអានន្ទ​ដ៏ចម្រើន ជាឧបដ្ឋាក ជាអ្នកនៅជិតដិត ជាអ្នក​បម្រើ​ជិតនៃ ព្រះគោតមដ៏ចម្រើននោះ អស់កាលជាអង្វែង ព្រះអានន្ទដ៏ចម្រើនគួរ​នឹង​ដឹងរឿងនុ៎ះព្រះគោតមដ៏ចម្រើននោះ បានពោលសរសើរធម៌ទាំងឡាយ​ណា ទាំងណែនាំប្រជុំជននេះឲ្យតាំងនៅ ឲ្យប្រតិស្ឋានក្នុងធម៌ទាំងឡាយណា បពិត្រ ព្រះអានន្ទដ៏ចម្រើនព្រះគោតមដ៏ចម្រើននោះ បានពោលសរសើរធម៌​ទាំង​ឡាយ​នោះ ដូចម្តេចខ្លះទាំងបានណែនាំប្រជុំជននេះឲ្យតាំងនៅ ឲ្យ​ប្រតិស្ឋាន ក្នុងធម៌ដូចម្តេចខ្លះ ។ ព្រះអានន្ទតបថា ម្នាលមាណព ព្រះមាន​ព្រះភាគ​នោះ ព្រះអង្គបានពោលសរសើរខន្ធ ៣ យ៉ាងទាំងបានណែនាំ​ប្រជុំ​ជន​​នេះឲ្យតាំងនៅ ឲ្យ​ប្រតិស្ឋាន ក្នុងខន្ធទាំង ៣ យ៉ាងនុ៎ះខន្ធទាំង ៣ យ៉ាង​នោះ តើដូចម្តេចខ្លះ គឺអរិយសីលក្ខន្ធ ១ អរិយសមាធិក្ខន្ធ ១ អរិយបញ្ញាខន្ធ ១ ម្នាលមាណព ព្រះមានព្រះភាគនោះ ព្រះអង្គបានពោលសរសើខន្ធទាំង ៣ យ៉ាងនេះឯង ទាំងបានណែនាំប្រជុំជននេះឲ្យតាំងនៅឲ្យប្រតិស្ឋាន ក្នុងខន្ធ​ទាំង ៣ យ៉ាងនេះ។</p>
        <p><a class='ref km' id='km120' href='#km120'>១២០</a>សុភមាណពទូលសួរថា បពិត្រព្រះអានន្ទដ៏ចម្រើន ចុះ​អរិយសីលក្ខន្ធដែលព្រះគោតមដ៏ចម្រើននោះ ទ្រង់បានពោលសរសើរហើយ ទាំងបានណែនាំប្រជុំជននេះឲ្យតាំងនៅ ឲ្យប្រតិស្ឋាននោះ តើដូចម្តេច ។ ព្រះអានន្ទ​តបថា ម្នាលមាណពព្រះតថាគតកើតឡើងក្នុងលោកនេះ បាន​ជាអរហន្ត សម្មាសម្ពុទ្ធបរិបូណ៌ដោយវិជ្ជានិងចរណៈ ។បេ។ ព្រះអង្គញុំាង​លោក​នេះ ព្រមទាំងទេវលោកមារលោក ។បេ។ ព្រះអង្គទ្រង់ប្រកាសព្រហ្មចរិយធម៌​ដ៏បរិសុទ្ធ ។ គហបតីក្តី កូនរបស់គហបតីក្តី ឬបុគ្គលកើតក្នុងត្រកូល​ឯណានី​មួយ ជាខាងក្រោយក្តី ស្តាប់នូវធម៌នោះ លុះបុគ្គលនោះស្តាប់នូវ​ធម៌​នោះ​ហើយ រមែងបាននូវសទ្ធា ក្នុងព្រះតថាគត លុះបុគ្គលនោះប្រកបដោយ​ការ​បាននូវសទ្ធានេះហើយ រមែងពិចារណាឃើញច្បាស់ថា ឃរាវាសចង្អៀត​ចង្អល់ជាផ្លូវហូរមកនៃធូលីគឺកិលេស បព្វជ្ជាទើបមានឱកាសទំនេរ បុគ្គល​ដែល​នៅ​ជាគ្រហស្ថគ្រប់គ្រងផ្ទះ មិនងាយនឹងប្រព្រឹត្តព្រហ្មចរិយធម៌ ឲ្យ​បរិបូណ៌ពេញលេញឲ្យបរិសុទ្ធពេញលេញ ដូចស័ង្ខដែលគេខាត់ហើយ​នោះទេ បើដូច្នោះ មានតែអាត្មាអញកោរសក់និងពុកមាត់ ពុកចង្ការួចហើយ ស្លៀកដណ្តប់នូវសំពត់ជ្រលក់អម្ចត់ហើយចេញចាកផ្ទះ ចូលទៅកាន់ផ្នួស ។ លុះកាលជាខាងក្រោយមក បុគ្គលនោះលះបង់គំនរភោគៈតិចក្តី លះបង់គំនរ​ភោគៈ​ច្រើនក្តី លះបង់នូវញាតិវង្សតិចក្តីលះបង់នូវញាតិវង្សច្រើនក្តី កោរសក់និងពុកមាត់ ពុកចង្ការួចហើយស្លៀកដណ្តប់សំពត់ជ្រលក់អម្ចត់ ហើយចេញ​ចា​កផ្ទះ ចូលទៅកាន់ផ្នួស។កាលបើបុគ្គលនោះបួសយ៉ាងនេះហើយ ក៏សង្រួម​ក្នុងបាតិមោក្ខសំវរសីល ប្រកបដោយអាចារៈនិងគោចរៈ ឃើញភ័យក្នុងទោស សូម្បីបន្តិចបន្តួច សមាទាន​សិក្សាក្នុងសិក្ខាបទទាំងឡាយ ប្រកបដោយកាយ​កម្មនិងវចីកម្មជាកុសលមានអាជីវៈដ៏បរិសុទ្ធ បរិបូណ៌ដោយសីល រក្សានូវទ្វារ ក្នុងឥន្ទ្រិយទាំងឡាយប្រកបដោយសតិសម្បជញ្ញៈ ជាអ្នកសន្តោស ។</p>
        <p><a class='ref km' id='km121' href='#km121'>១២១</a>ម្នាលមាណព ចុះភិក្ខុជាអ្នកបរិបូណ៌ដោយសីល តើដូចម្តេច ម្នាល​មាណពភិក្ខុក្នុងសាសនានេះ លះបង់បាណាតិបាត វៀរស្រឡះចាក ​បាណាតិ​បាតជាអ្នកមានគ្រឿងវាយសំពងដាក់ចុះហើយ មានគ្រឿងសស្ត្រា​ដាក់ចុះ ហើយមានសេចក្តីខ្មាសបាប មានចិត្តអាណិតអាសូរជាអ្នកមាន ​សេចក្តី​អនុគ្រោះដោយប្រយោជន៍ ដល់សត្វមានជីវិតទាំងពួង ​។ ម្នាលមាណពភិក្ខុលះបង់បាណាតិបាត វៀរស្រឡះចាកបាណាតិបាត ជាអ្នកមានគ្រឿង​វាយ​សំពងដាក់ចុះហើយ មានគ្រឿងសស្ត្រាដាក់ចុះហើយ មានសេចក្តីខ្មាសបាបមានចិត្តអាណិតអាសូរ ជាអ្នកមានសេចក្តីអនុគ្រោះដោយប្រយោជន៍ដល់សត្វ​មានជីវិតទាំងពួង ដោយអំពើណា អំពើនេះឯងជាសីលរបស់ភិក្ខុនោះ (សីលទាំងពួងក្រៅអំពីនោះ បណ្ឌិតគប្បីសំដែងឲ្យពិស្តារផងចុះ) ។បេ។</p>
        <p><a class='ref km' id='km122' href='#km122'>១២២</a>មួយយ៉ាងទៀត ដូចជាសមណព្រាហ្មណ៍ទាំងឡាយដ៏ចម្រើន​ពួកមួយ បរិភោគភោជនដែលគេឲ្យដោយសទ្ធាហើយ តែសមណព្រាហ្មណ៍​ទាំងនោះ តែងចិញ្ចឹមជីវិតដោយមិច្ឆាជីវៈព្រោះតិរច្ឆានវិជ្ជា មានសភាពយ៉ាង​នេះ ។ តិរច្ឆានវិជ្ជានោះតើដូចម្តេច ។ គឺវិធីបន់ស្រន់ខ្លះ វិធីលាបំណន់ខ្លះ វិធីធ្វើប្រយោគមន្ត ដែលបុគ្គលនៅក្នុងភូមិផ្ទះគួររៀនខ្លះ វិធីធ្វើមនុស្សខ្ទើយឲ្យដូចជាមនុស្សប្រុសខ្លះ វិធីធ្វើមនុស្សប្រុសឲ្យដូចជាមនុស្សខ្ទើយខ្លះ វិធីសង់​ផ្ទះលើទីដីដែលមិនធ្លាប់បានធ្វើខ្លះ វិធីធ្វើពលីកម្មចំពោះសំណង់ផ្ទះខ្លះ វិធី​ជំរះ​មុខឲ្យស្អាតដោយទឹកខ្លះ វិធីស្រោចទឹកបង្កក់ប្រសិទ្ធិ៍ឲ្យជនដទៃខ្លះ វិធីបូជា​ភ្លើងខ្លះ វិធីផ្សំថ្នាំក្អកខ្លះ វិធីផ្សំថ្នាំបញ្ចុះខ្លះ វិធីផ្សំថ្នាំកំចាត់បង់នូវទោសខាងលើ មានប្រមាត់ជាដើមខ្លះ វិធីផ្សំថ្នាំកំចាត់បង់នូវទោសខាងក្រោម មានបំពង់​បស្សាវៈ​ជាដើមខ្លះ វិធីផ្សំថ្នាំកំចាត់បង់នូវទោសក្នុងក្បាលនាំចេញនូវស្លេស្ម​ជា​ដើមខ្លះ វិធីស្លប្រេងបន្តក់ត្រចៀកខ្លះ វិធីស្លប្រេងសម្រាប់ស្អំភ្នែកខ្លះ វិធីផ្សំថ្នាំ​សម្រាប់​ហិតខ្លះ វិធីផ្សំថ្នាំសម្រាប់បន្តក់ភ្នែកខ្លះ វិធីផ្សំថ្នាំត្រជាក់សម្រាប់លាប​ភ្នែកខ្លះ វិធីធ្វើវេជ្ជកម្មរក្សាភ្នែកខ្លះ វិធីធ្វើកម្មរបស់ពេទ្យវះខ្លះ វិធីធ្វើពេទ្យរក្សា​កូន​ក្មេងខ្លះ វិធីឲ្យកំឡាំងថ្នាំក្រោយដល់ថ្នាំមុនខ្លះ វិធីលាងថ្នាំដើម ចេញខ្លះ ។ ភិក្ខុវៀស្រឡះ ចាកការចិញ្ចឹមជីវិតខុស ព្រោះតិរច្ឆានវិជ្ជាមានសភាពយ៉ាង​នេះដោយប្រការដូច្នេះឯង ។ ម្នាលមាណព ដូចជាសមណព្រាហ្មណ៍​ទាំង​ឡាយ​ដ៏ចម្រើនពួកមួយបរិភោគភោជនដែលគេឲ្យដោយសទ្ធាហើយ តែ​សមណ​ព្រាហ្មណ៍ទាំងនោះតែងចិញ្ចឹមជីវិតដោយមិច្ឆាជីវៈ ព្រោះតិរច្ឆានវិជ្ជាមានសភាពយ៉ាងនេះ ។ តិរច្ឆានវិជ្ជានោះតើដូចម្តេច ។ វិធីបន់ស្រន់ខ្លះ វិធី​លាបំណន់ខ្លះ ។បេ។ វិធីលាងថ្នាំដើមចេញខ្លះ ។ ភិក្ខុវៀរស្រឡះចាកការ​ចិញ្ចឹមជីវិតខុសព្រោះតែតិរច្ឆានវិជ្ជា មានសភាពយ៉ាងនេះ ដោយប្រការដូច្នេះ ដោយអំពើណាអំពើនេះឯង ជាសីលរបស់ភិក្ខុនោះដែរ ។ ម្នាលមាណព ភិក្ខុនោះឯងបានបរិបូណ៌ដោយសីលយ៉ាងនេះហើយ រមែងមិនឃើញនូវភ័យ អំពីទីណាមួយ ដែលកើតអំពីសេចក្តីសង្រួមក្នុងសីលឡើយ ។ ម្នាលមាណព ប្រៀបដូចព្រះបរមក្សត្រិយ៍ដែលបានមុទ្ធាភិសេកជាស្តេចហើយ បានកំចាត់​បង់នូវសត្រូវអស់ហើយ រមែងមិនឃើញនូវភ័យអំពីទីណាមួយ ដែលកើត​អំពី​សត្រូវឡើយ ដូចម្តេចមិញ ម្នាលមាណពភិក្ខុដែលបានបរិបូណ៌ ដោយ​សីល​យ៉ាងនេះហើយ រមែងមិនឃើញនូវភ័យអំពីទីណាមួយដែលកើតអំពី​សេចក្តី​សង្រួមក្នុងសីលដូច្នោះឯង ។ ភិក្ខុនោះប្រកបព្រមដោយ​អរិយសីលក្ខន្ធ​​នេះហើយ រមែងទទួលសេចក្តីសុខ ឥតមានទោសក្នុងសន្តាននៃខ្លួន ។ ម្នាល​មាណព ភិក្ខុជាអ្នកបរិបូណ៌ដោយសីលយ៉ាងនេះឯង ។ ម្នាលមាណព នេះ​ឯង​ជា​អរិយសីលក្ខន្ធ ដែលព្រះមានព្រះភាគ ទ្រង់បានពោលសរសើរហើយទាំងបានណែនាំប្រជុំជននេះ ឲ្យតាំងនៅ ឲ្យប្រតិស្ឋាន កិច្ចដែលគួរធ្វើតទៅក្នុងសាសនានេះនៅមានទៀត ។ សុភមាណពពោលសរសើរថា បពិត្រ​ព្រះអានន្ទដ៏ចម្រើន ហេតុនេះជាអស្ចារ្យណាស់ បពិត្រ ព្រះអានន្ទដ៏ចម្រើន ហេតុ​នេះ​មិនធ្លាប់មានបែរជាមានបាន បពិត្រព្រះអានន្ទដ៏ចម្រើន ក៏អរិយសីលក្ខន្ធ​នោះ បរិបូណ៌ហើយមិនមែនជាមិនបរិបូណ៌ទេ បពិត្រព្រះអានន្ទ​ដ៏ចម្រើន ខ្ញុំព្រះករុណាមិនដែលឃើញនូវអរិយសីលក្ខន្ធ ដែល បរិបូណ៌ហើយ​យ៉ាង​នេះ ក្នុងពួកសមណៈដទៃខាងក្រៅព្រះពុទ្ធសាសនានេះទេ ។ បពិត្រ​ព្រះអានន្ទ​ដ៏ចម្រើន ពួកសមណព្រាហ្មណ៍ដទៃខាងក្រៅព្រះពុទ្ធសាសនានេះ គង់បានឃើញអរិយសីលក្ខន្ធ ដែលបរិបូណ៌ហើយយ៉ាងនេះក្នុងខ្លួនដែរ តែ​សមណព្រាហ្មណ៍ទាំងនោះ ពេញចិត្តដោយ​គុណត្រឹមតែសីលក្ខន្ធប៉ុណ្ណោះថា ល្មមហើយដោយគុណ មានប្រមាណ​​ប៉ុណ្ណោះសម្រេចហើយដោយគុណមានប្រមាណប៉ុណ្ណេះ ប្រយោជន៍នៃសាមញ្ញគុណយើងបានដល់ដោយ​លំដាប់​ហើយ កិច្ចនីមួយដែលយើងទាំងឡាយគប្បីធ្វើតទៅ មិនមានឡើយ។ចំណែកព្រះអានន្ទដ៏ចម្រើន ពោលយ៉ាងនេះថា កិច្ចដែលគួរធ្វើតទៅ ក្នុង​សាសនា​​នេះនៅមានទៀត ។</p>
        <p><a class='ref km' id='km123' href='#km123'>១២៣</a>បពិត្រព្រះអានន្ទដ៏ចម្រើនចុះអរិយសមាធិក្ខន្ធ ដែលព្រះគោតមដ៏​ចម្រើនទ្រង់បានពោលសរសើរហើយ ទាំងបានណែនាំប្រជុំជននេះឲ្យតាំង​នៅ ឲ្យប្រតិស្ឋាននោះតើដូចម្តេច ។ ម្នាលមាណព ចុះភិក្ខុជាអ្នករក្សានូវទ្វារ ក្នុងឥន្ទ្រិយទាំងឡាយតើដូចម្តេច ។ ម្នាលមាណព ភិក្ខុក្នុងសាសនានេះ បានឃើញនូវរូបារម្មណ៍ដោយចក្ខុហើយ តែមិនបានកួចកាន់នូវនិមិត្ត មិនបានកួចកាន់នូវអនុព្យញ្ជនៈអភិជ្ឈានិងទោមនស្ស ដែលជាអកុសលធម៌ដ៏លាមក តែងជាប់តាមនូវបុគ្គលដែលមិនសង្រួមនូវចក្ខុន្ទ្រិយនោះ ព្រោះហេតុមិនសង្រួម​នូវចក្ខុន្ទ្រិយណាក៏ប្រតិបត្តិ ដើម្បីសង្រួមនូវចក្ខុន្ទ្រិយនោះ រក្សានូវចក្ខុន្ទ្រិយដល់នូវការសង្រួមក្នុងចក្ខុន្ទ្រិយ ។ បានឮសំឡេងដោយត្រចៀកហើយ ។បេ។ បានធំក្លិនដោយច្រមុះហើយ ។ បានទទួលរសដោយអណ្តាតហើយ ។ បានពាល់ត្រូវនូវផោដ្ឋព្វារម្មណ៍ ដោយកាយហើយ ។ បានដឹងច្បាស់​នូវធ​ម្មា​រម្មណ៍​​​​ដោយ​ចិត្ត​ហើយ តែមិនកួចកាន់នូវនិមិត្តមិនកួចកាន់នូវ​អនុព្យញ្ជនៈ អភិជ្ឈានិងទោម​នស្ស ដែលជាអកុសលធម៌ដ៏លាមកតែង​ជាប់​តាម​នូវបុគ្គល ដែលមិនសង្រួមនូវមនិន្ទ្រិយនោះព្រោះហេតុមិន​សង្រួម​​នូវ​​មនិន្ទ្រិយ​ណា ក៏ប្រតិបត្តិដើម្បីសង្រួមនូវមនិន្ទ្រិយនោះ រក្សា​នូវ​មនិន្ទ្រិយដល់នូវសេចក្តី​សង្រួមក្នុងមនិន្ទ្រិយ ។ ភិក្ខុនោះបានប្រកបព្រមដោយ​ឥន្ទ្រិយសំវរៈដ៏​ប្រសើរ​នេះហើយ រមែងទទួលនូវអធិចិត្តសុខដែលមិនបាន​ច្រឡូក​ច្រឡំដោយ​កិលេស ក្នុងសន្តាននៃខ្លួន ។ ម្នាលមាណពភិក្ខុជាអ្នក​រក្សា​នូវ​ទ្វារក្នុង​ឥន្ទ្រិយ​ទាំងឡាយ យ៉ាងនេះឯង ។</p>
        <p><a class='ref km' id='km124' href='#km124'>១២៤</a>ម្នាលមាណព ភិក្ខុជាអ្នកប្រកបដោយសតិសម្បជញ្ញៈតើ​ដូច​ម្តេច ។ ម្នាលមាណពភិក្ខុក្នុងសាសនានេះ កាលដើរទៅមុខឬថយ​ក្រោយ ក៏​មាន សេចក្តីដឹងខ្លួនកាលក្រឡេកមើលទៅមុខ ឬក្រឡេកមើល​ទៅទិស​ផ្សេង​ៗ (ឆ្វេងស្តាំ) ក៏មានសេចក្តីដឹងខ្លួន កាលបត់ដៃជើងឬលាដៃជើង ក៏មានសេចក្តី​ដឹងខ្លួនកាលទ្រទ្រង់នូវសង្ឃាដិបាត្រនិងចីវរ ក៏មានសេចក្តីដឹងខ្លួន កាល​បរិភោគភោជនឬផឹកទឹកទំពាស៊ីខាទនីយៈ លិទ្ធភ្លក់នូវភេសជ្ជៈមានសប្បិ​ជាដើមក៏មានសេចក្តីដឹងខ្លួន កាលបន្ទោង់នូវឧច្ចារៈនិងបស្សាវៈក៏មានសេចក្តី​ដឹងខ្លួន កាលដើរឬឈរអង្គុយ ជិតដេកលក់ ភ្ញាក់ឡើង និយាយស្ងៀមក៏មាន​សេចក្តីដឹងខ្លួន ម្នាលមាណព ភិក្ខុជាអ្នកប្រកបដោយសតិនិងសម្បជញ្ញៈយ៉ាង​នេះឯង ។</p>
        <p><a class='ref km' id='km125' href='#km125'>១២៥</a>ម្នាលមាណព ចុះភិក្ខុជាអ្នកសន្តោស តើដូចម្តេច ។ ម្នាល​មាណពភិក្ខុក្នុងសាសនានេះ ជាអ្នកសន្តោសដោយចីវរ ជាគ្រឿងរក្សាកាយ ដោយបិណ្ឌបាតជាគ្រឿងរក្សាផ្ទៃ ភិក្ខុនោះកាលបើចៀសចេញ​ទៅក្នុង​ទិសណាៗ តែងកាន់យក (នូវគ្រឿងបរិក្ខារតែ ៨ ប៉ុណ្ណោះ) ជាប់ជាមួយនឹងខ្លួន ចេញទៅ ម្នាលមាណពប្រៀបដូចជាសត្វសកុណជាតិដែលមានស្លាប កាលហើរទៅក្នុងទិសណាៗរមែងមានតែទម្ងន់ស្លាបរបស់ខ្លួនប៉ុណ្ណោះ ហើរ​ទៅដូចម្តេចមិញ ម្នាលមាណពភិក្ខុជាអ្នកសន្តោសដោយចីវរ ជាគ្រឿង​រក្សា​កាយ ដោយបិណ្ឌបាតជាគ្រឿងរក្សាផ្ទៃភិក្ខុនោះកាលបើចេញទៅទិសណាៗ តែងកាន់យក (នូវគ្រឿងបរិក្ខារតែ ៨ ប៉ុណ្ណោះ) ជាប់ជាមួយនឹងខ្លួនចេញទៅក៏ដូច្នោះឯង ។ ម្នាលមាណព ភិក្ខុជាអ្នកសន្តោសយ៉ាងនេះឯង ។</p>
        <p><a class='ref km' id='km126' href='#km126'>១២៦</a>ភិក្ខុនោះ ប្រកបដោយអរិយសីលក្ខន្ធនេះផង ប្រកបដោយ​ឥន្ទ្រិយ​សំវរៈដ៏ប្រសើរនេះផង ប្រកបដោយសតិនិងសម្បជញ្ញៈដ៏ប្រសើរ​នេះ​ផង ប្រកបដោយសេចក្តីសន្តោសដ៏ប្រសើរនេះផង តែងគប់រកនូវ​សេនាសនៈ​ស្ងាត់គឺព្រៃ គល់ឈើភ្នំ ជ្រោះភ្នំ រូងភ្នំ ព្រៃស្មសាន ព្រៃ ឆ្ងាយ ទីវាល គំនរ​ចំបើងឬស្លឹកឈើ ។ ភិក្ខុនោះលុះត្រឡប់ពីបិណ្ឌបាត ក្នុងវេលា​ខាងក្រោយ​នៃភត្តហើយក៏អង្គុយពត់ភ្នែន តម្រង់កាយឲ្យត្រង់ តាំងស្មារតីឲ្យមានមុខ​ចំពោះ (ទៅរកកម្មដ្ឋាន) ។ ភិក្ខុនោះក៏លះបង់នូវអភិជ្ឈាក្នុងលោក គឺ​បញ្ចុបាទានក្ខន្ធមានចិត្តប្រាសចាកអភិជ្ឈា ជម្រះចិត្តឲ្យស្អាតចាកអភិជ្ឈា លះបង់​នូវព្យាបាទនិង សេចក្តីប្រទូស្ត មានចិត្តមិនព្យាបាទ មានសេចក្តី​អនុគ្រោះ ​ដោយប្រយោជន៍ដល់សត្វមានជីវិតទាំងពួង ជម្រះចិត្តឲ្យស្អាតចាក​ព្យាបាទនិងសេចក្តីប្រទូស្តលះបង់នូវថីនមិទ្ធៈ គឺសេចក្តីងងុយនិងងោកងក់ ជាអ្នកប្រាសចាកថីនមិទ្ធៈមានសេចក្តីសំគាល់នូវពន្លឺ ជាអ្នកបរិបូណ៌ដោយ​សតិនិងសម្បជញ្ញៈ ជម្រះចិត្តឲ្យស្អាត ចាកថីនមិទ្ធៈ លះបង់នូវឧទ្ធច្ចកុក្កុច្ចៈគឺ​សេចក្តីរាយមាយនិងសេចក្តីរសាយចិត្ត មានចិត្តមិនរាយមាយជាអ្នកមាន​ចិត្ត​ស្ងប់​ស្ងាត់ក្នុងសន្តានរបស់ខ្លួនជម្រះចិត្តឲ្យស្អាតចាកឧទ្ធច្ចកុក្កុច្ចៈ លះបង់នូវវិចិកិច្ឆាគឺសេចក្តីសង្ស័យ ជាអ្នកឆ្លងផុតវិចិកិច្ឆាហើយ មិនមានសេចក្តី​ងឿង​ឆ្ងល់ក្នុងកុសលធម៌ទាំងឡាយទេ ជម្រះ​ចិត្តឲ្យស្អាតចាកវិចិកិច្ឆា ។</p>
        <p><a class='ref km' id='km127' href='#km127'>១២៧</a>ម្នាលមាណព ដូចជាបុរសដែលយកទ្រព្យជាបំណុល ទៅ​ប្រកប​ការងារ​ទាំងឡាយឯការងារទាំងនោះ របស់បុរសនោះក៏បានសម្រេច ។ បុរសនោះបានសងទ្រព្យជាដើមបំណុលចាស់រួច ឯទ្រព្យដែលចំណេញ​របស់​បុរសនោះ ក៏មានសល់នៅច្រើនល្មមចិញ្ចឹមប្រពន្ធ (កូន) បាន ។ ទើបបុរស​នោះ មានសេចក្តីត្រិះរិះយ៉ាងនេះថា កាលពីមុនអាត្មាអញ បានយកទ្រព្យជា​បំណុលមកប្រកបការងារទាំងឡាយ ឯការងារទាំងនោះ របស់អាត្មាអញបាន​សម្រេច អាត្មាអញសោតក៏បានសងទ្រព្យ ជាដើមបំណុលចាស់អស់ហើយទាំងទ្រព្យ​ដែលចំណេញរបស់អាត្មាអញក៏មានសល់នៅច្រើនល្មមចិញ្ចឹម​ប្រពន្ធ (កូន) បាន ។ បុរសនោះ គប្បីបាននូវបាមោជ្ជៈគឺសេចក្តីរីករាយ គប្បី​បាននូវ សេចក្តី​សោមនស្ស មានទ្រព្យដែលចំណេញនោះជាហេតុ ។ ម្នាល​មាណព មួយទៀតដូចជាបុរសដែលមានអាពាធ ដល់នូវសេចក្តីទុក្ខវេទនាមានជំងឺ​ធ្ងន់បរិភោគអាហារក៏មិនបាន ទាំងកម្លាំងក្នុងខ្លួនក៏មិនមាន ។ លុះ​សម័យ​ជាខាងក្រោយមកបុរសនោះឯង បានជាសះស្បើយអំពីអាពាធនោះ បរិភោគអាហារក៏បានទាំងកម្លាំងក្នុងខ្លួនក៏មាន ។ ទើបបុរសនោះមានសេចក្តី​ត្រិះរិះយ៉ាងនេះថាកាលពីមុនអាត្មាអញមានអាពាធ ដល់នូវសេចក្តីទុក្ខវេទនា មានជម្ងឺធ្ងន់បរិភោគអាហារក៏មិនបាន ទាំងកម្លាំងក្នុងខ្លួនក៏មិនមាន ឥឡូវនេះអាត្មាអញបានជាសះស្បើយ អំពីអាពាធនោះហើយ បរិភោគ​អាហារក៏បានទាំងកម្លាំងក្នុងខ្លួនក៏មាន ។ បុរសនោះគប្បីបាននូវបាមោជ្ជៈគប្បី​បាននូវសេចក្តីសោមនស្សមានជាអំពីអាពាធនេះជាហេតុ ។ ម្នាល​មាណព មួយទៀត ដូចជាបុរសដែលជាប់គុក លុះសម័យខាងក្រោយមក បុរស​នោះបានរួចពីគុកនោះ ដោយសួស្តីឥតមានភិតភ័យ ទាំងសេចក្តីបង់ខាត​នៃភោគៈរបស់បុរសនោះ សូម្បី​ បន្តិចបន្តួចក៏មិនមាន ។ ទើបបុរសនោះ មាន​សេចក្តីត្រិះរិះយ៉ាងនេះថា កាលពីមុនអាត្មាអញជាប់គុក ឥឡូវនេះ អាត្មាអញ​បាន​រួចអំពីគុកនោះ ដោយសួស្តីឥតមានភិតភ័យ ទាំងសេចក្តីបង់ខាតនៃភោគៈរបស់អាត្មាអញសូម្បីបន្តិចបន្តួចក៏មិនមាន។ បុរសនោះ គប្បីបាននូវបាមោជ្ជៈគប្បីបាននូវសេចក្តីសោមនស្ស មានការរួចអំពីគុកនោះជាហេតុ ។ ម្នាល​មាណព មួយទៀតដូចជាបុរស ដែលជាទាសៈគេ តែងមិនបានធ្វើការអ្វីមួយ តាមអំពើចិត្តរបស់ខ្លួនប្រព្រឹត្តទៅតាមអំពើចិត្តរបស់បុគ្គលដទៃ ទៅទីណាតាម​សេចក្តីពេញចិត្តខ្លួនមិនបានទេ ។ លុះសម័យជាខាងក្រោយមក បុរស​នោះបានរួចអំពីភាវៈនៃខ្លួន ជាទាសៈគេនោះជាអ្នកធ្វើការងារអ្វីមួយ តាម​អំពើចិត្ត​របស់ខ្លួនបានមិនប្រព្រឹត្តទៅតាមអំពើចិត្តរបស់បុគ្គលដទៃ បានរួចជា​អ្ន​កជា ទៅទីណាតាមសេចក្តីពេញចិត្តរបស់ខ្លួនក៏បាន ។ បុរសនោះមាន​សេចក្តី​ត្រិះរិះយ៉ាងនេះថា កាលពីមុនអាត្មាអញជា ទាសៈគេ មិនបានធ្វើការ​អ្វីមួយ តាមអំពើចិត្តរបស់ខ្លួន ប្រព្រឹត្តទៅតាមអំពើចិត្តរបស់បុគ្គលដទៃ ទៅ​ទី​ណាតាមសេចក្តីពេញចិត្តខ្លួនមិនបានឡើយ ឥឡូវនេះ អាត្មាអញរួចអំពីភាវៈ​នៃខ្លួនជាទាសៈគេហើយ ជាអ្នកធ្វើការងារអ្វីមួយតាមអំពើចិត្តរបស់ខ្លួនបាន មិនប្រព្រឹត្តទៅតាមអំពើចិត្តរបស់បុគ្គលដទៃបានជាអ្នកជា ទៅទីណាតាម​សេចក្តី​ពេញចិត្តខ្លួនក៏បាន ។ បុរសនោះគប្បីបាននូវ បាមោជ្ជៈ បាននូវសេចក្តី​សោមនស្ស មានការរួចអំពីភាវៈនៃខ្លួនជាទាសៈ គេនោះជាហេតុ ។ ម្នាល​មាណព មួយទៀតដូចបុរសដែលមានទ្រព្យ មានភោគៈ ដើរទៅកាន់ផ្លូវឆ្ងាយ​ដាច់ស្រយាលដែលជាផ្លូវរកអាហារបានដោយក្រ ជាផ្លូវប្រកបដោយភ័យ​ចំពោះ​មុខ ។ លុះសម័យខាងក្រោយមកបុរសនោះក៏បានឆ្លងផុតអំពីផ្លូវដាច់​ស្រយាលនោះ បានដល់ទៅខាងក្នុងស្រុកដែលជាទីក្សេម ឥតមានភិតភ័យ ដោយសួស្តី ។ បុរសនោះ មានសេចក្តីត្រិះរិះយ៉ាងនេះថា កាលពីមុន អាត្មា​អញសោត ជាអ្នកមានទ្រព្យ មានភោគៈបានដើរទៅកាន់ផ្លូវឆ្ងាយដាច់​ស្រយាល ដែលជាផ្លូវរកអាហារបានដោយក្រ ជាផ្លូវប្រកបដោយភ័យ​ចំពោះ​មុខ ឥឡូវ​នេះ អាត្មាអញបានឆ្លងផុតអំពីផ្លូវឆ្ងាយដាច់ស្រយាលនោះហើយ បាន​ចូល​មកដល់ខាងក្នុងស្រុកដែលជាទីក្សេម ឥតមានភិតភ័យ ដោយសួស្តី ។ បុរសនោះក៏បាននូវបាមោជ្ជៈបាននូវសេចក្តីសោមនស្ស មានការដល់​មក​ខាងក្នុងស្រុក ជាទីក្សេមនោះជាហេតុយ៉ាងណាមិញ ។ ម្នាលមាណព ភិក្ខុពិចារណាឃើញនូវនីវរណៈទាំង ៥ ប្រការនេះ ក្នុងខ្លួនដែលមិន​ទាន់​លះ​បង់​បាន ដូចជាបំណុល ដូចជារោគ ដូចជាគុក ដូចជាអ្នករួចជាអ្នកជាឬដូចជា​ផ្លូវ​ឆ្ងាយដាច់ស្រយាល ដូច្នោះឯង ។ ម្នាលមាណព ភិក្ខុដែលពិចារណាឃើញនូវនីវរណៈទាំង៥ប្រការនេះក្នុងខ្លួន ដែលលះបង់បានហើយ ដូចជាមិន​ជំពាក់​បំណុលដូចជាមិនមានរោគ ដូចរួចអំពីគុក ដូចជាអ្នករួចជាអ្នកជា ដូច​ជាទីដ៏ក្សេមដូច្នោះឯង កាលបើភិក្ខុនោះ ពិចារណាឃើញនូវ​នីវរណៈទាំង ៥ ប្រការនេះក្នុងខ្លួនដែលលះបង់បានហើយ បាមោជ្ជៈគឺសេចក្តីរីករាយ រមែង​កើតឡើង កាលបើភិក្ខុនោះមានចិត្តរីករាយហើយ បីតិក៏កើតឡើង កាលបើ​ភិក្ខុមានចិត្តប្រកបដោយបីតិហើយ កាយរមែងស្ងប់រម្ងាប់ កាលបើភិក្ខុមាន​កាយ​ស្ងប់​រម្ងាប់ហើយ រមែងទទួលនូវសេចក្តីសុខចិត្តរបស់ភិក្ខុ ដែលមាន​សេចក្តី​សុខ រមែងតាំងខ្ជាប់ ។ ភិក្ខុនោះក៏ស្ងាត់ចាកកាមទាំងឡាយ ស្ងាត់ចាក​ពួក​អកុសលធម៌ហើយ បានដល់នូវបឋមជ្ឈានដែលប្រកបដោយវិតក្កៈ វិចារៈ មានបីតិនិងសុខៈកើតអំពីសេចក្តីស្ងាត់សម្រាន្តឥរិយាបថនៅ ។ ភិក្ខុនោះតែង​ញុំាងករជកាយនេះ ឲ្យជ្រួតជ្រាបឲ្យស្កប់ស្កល់ ឲ្យពេញលេញ ឲ្យផ្សព្វ​ផ្សាយដោយបីតិនិងសុខៈដែលកើតអំពីសេចក្តីស្ងប់ស្ងាត់ ប្រទេសបន្តិចបន្តួចនៃកាយទាំងអស់របស់ភិក្ខុនោះ ឈ្មោះថា មិនបានផ្សព្វផ្សាយដោយបីតិនិងសុខៈដែលកើតអំពីសេចក្តីស្ងប់ស្ងាត់ មិនមានឡើយ ។ ម្នាលមាណព ដូច​ជាងកោរកាត់ក្តីកូនសិស្សរបស់ជាងកោរកាត់ក្តី ដែលជាអ្នកឈ្លាសវៃ រោយ​រាយ​នូវលំអិតសម្រាប់ងូតក្នុងភាជន៍សម្រិទ្ធិ ហើយស្រោច ប្រស់ព្រំដោយទឹក ឯ​ដុំ​លំអិតសម្រាប់ងូតនោះក៏រលាយទៅដោយទឹក ជ្រួតជ្រាបទៅក្នុងទឹក ច្រឡូក​ច្រឡំទៅដោយទឹកទាំងខាងក្នុងខាងក្រៅ មិនបានខ្ចាត់ខ្ចាយពីគ្នាឡើយ ដូច​ម្តេច​មិញ ម្នាលមាណពភិក្ខុបានសម្រេចបឋមជ្ឈានក៏ដូច្នោះឯង ។បេ។ ម្នាល​មាណពភិក្ខុស្ងាត់ចាកកាមទាំងឡាយហើយ ស្ងាត់ចាកអកុសលធម៌ទាំងឡាយ​ហើយ បានដល់នូវ បឋមជ្ឈាន ដែលប្រកបដោយវិតក្កៈ វិចារៈ មានបីតិនិង​សុខៈកើតអំពីសេចក្តីស្ងាត់ សម្រាន្តឥរិយាបថនៅ ភិក្ខុនោះតែងញុំាង​ករជកាយ​នេះឲ្យជ្រួតជ្រាប ឲ្យស្កប់ស្កល់ ឲ្យពេញលេញ ឲ្យផ្សព្វផ្សាយ ដោយ​បីតិនិងសុខៈដែលកើតអំពីសេចក្តីស្ងប់ស្ងាត់ ប្រទេសបន្តិចបន្តួចនៃកាយ​ទាំងអស់របស់ភិក្ខុនោះ ឈ្មោះថា មិនបានផ្សព្វផ្សាយដោយបីតិនិងសុខៈ ដែលកើតអំពីសេចក្តីស្ងាត់ មិនមានឡើយ ដោយអំពើណា ។ អំពើនេះឯងជាសមាធិរបស់ភិក្ខុនោះ ។</p>
        <p><a class='ref km' id='km128' href='#km128'>១២៨</a>ម្នាលមាណព មួយវិញទៀត ភិក្ខុបានរម្ងាប់វិតក្កៈ វិចារៈហើយក៏បានចូលដល់ទុតិយជ្ឈាន ជាធម្មជាតិជាក់ច្បាស់ក្នុងខ្លួនប្រកបដោយ​សេចក្តី​ជ្រះថ្លា គឺសទ្ធា មានសភាពជាចិត្តខ្ពស់ឯង គ្មានវិតក្កៈវិចារៈ មានតែបីតិនិង​ សុខៈ ដែលកើតអំពីសមាធិ គឺបឋមជ្ឈាន សម្រាន្តឥរិយាបថនៅ។ភិក្ខុនោះ តែង​ញុំាងករជកាយនេះ ឲ្យជ្រួតជ្រាប ឲ្យស្កប់ស្កល់ ឲ្យពេញលេញឲ្យផ្សព្វ​ផ្សាយដោយបីតិនិងសុខៈ ដែលកើតអំពីសមាធិ ប្រទេសបន្តិចបន្តួចនៃកាយ​ទាំងអស់របស់ភិក្ខុនោះ ឈ្មោះថាមិនបានផ្សព្វផ្សាយដោយបីតិនិងសុខៈដែលកើតអំពីសមាធិមិនមានឡើយ ។ ម្នាលមាណព ដូចជាអន្លង់ទឹកដ៏ជ្រៅ មានទឹកជោរឡើង ប្រឡាយជាទីហូរនៃទឹក ក្នុងទិសខាងកើតនៃអន្លង់ទឹកនោះ ក៏មិនមានឡើយប្រឡាយជាទីហូរនៃទឹកក្នុងទិសខាងត្បូង ក៏មិនមានប្រឡាយ​ជាទីហូរនៃទឹកក្នុងទិសខាងលិចក៏មិនមាន ប្រឡាយជាទីហូរនៃទឹកក្នុងទិស​ខាងជើង ក៏មិនមាន បើមានភ្លៀងបង្អុរចុះនូវធារទឹកដោយប្រពៃសព្វៗកាលធារទឹកត្រជាក់ ក៏ស្រាប់តែជោរឡើងអំពីអន្លង់ទឹកនោះ ហើយញុំាងអន្លង់​ទឹកនោះឲ្យជ្រួតជ្រាប ឆ្អែតស្កប់ស្កល់ បរិបូណ៌ ផ្សព្វផ្សាយដោយទឹក​ត្រជាក់​នោះឯងប្រទេសបន្តិចបន្តួចនៃអន្លង់ទឹកទាំងអស់នោះ ឈ្មោះថាមិនបានផ្សព្វ​ផ្សាយ​​ដោយទឹកត្រជាក់មិនមានឡើយ ដូចម្តេចមិញ ម្នាលមាណពភិក្ខុដែល​បានទុតិយជ្ឈាន ក៏ដូច្នោះឯង ។បេ។ ម្នាលមាណព ភិក្ខុបានរម្ងាប់វិតក្កៈនិង​វិចារៈហើយ ។បេ។ បានដល់នូវទុតិយជ្ឈាន សម្រាន្តឥរិយាបថនៅ ភិក្ខុនោះតែង​ញុំាងករជកាយនេះ ឲ្យជ្រួតជ្រាប ឲ្យឆ្អែតស្កប់ស្កល់ ឲ្យពេញលេញឲ្យ​ផ្សព្វ​ផ្សាយ ដោយបីតិនិងសុខៈ ដែលកើតអំពីសមាធិ ប្រទេសបន្តិចបន្តួចនៃ​កាយ ទាំងអស់របស់ភិក្ខុនោះ ឈ្មោះថា មិនបានផ្សព្វផ្សាយដោយបីតិនិងសុខៈ ដែលកើតអំពីសមាធិមិនមានឡើយ ដោយអំពើណា ។ អំពើនេះឯងជា​សមាធិរបស់ភិក្ខុនោះដែរ ។</p>
        <p><a class='ref km' id='km129' href='#km129'>១២៩</a>ម្នាលមាណព មួយវិញទៀត ភិក្ខុនឿយណាយចាកបីតិហើយ​ប្រកបដោយឧបេក្ខាផង មានសតិនិងសម្បជញ្ញៈផង ទទួលនូវសុខដោយ​នាមកាយផង ព្រះអរិយៈទាំងឡាយ តែងសរសើរនូវបុគ្គល ដែលបាន​តតិយជ្ឈានថា បុគ្គលដែលបាននូវតតិយជ្ឈាន មានចិត្តប្រកបដោយឧបេក្ខាមាន​ស្មារតី នៅជាសុខដូច្នេះ ព្រោះតតិយជ្ឈានណា ក៏បាន​ដល់នូវ​តតិយជ្ឈាននោះសម្រាន្តឥរិយាបថនៅ ។ ភិក្ខុនោះតែងញុំាងករជកាយនេះឲ្យ​ជ្រួតជ្រាបឲ្យឆ្អែតស្កប់ស្កល់ ឲ្យពេញលេញ ឲ្យផ្សព្វផ្សាយដោយសុខៈ ដែល​ប្រាស​ចាកបីតិប្រទេសបន្តិចបន្តួច នៃកាយទាំងអស់របស់ភិក្ខុនោះ ឈ្មោះថា មិន​បានផ្សព្វផ្សាយដោយសុខៈ ដែលប្រាសចាកបីតិ មិនមានឡើយ ។ ម្នាល​មាណព ដូចជាជលជាតិពួកខ្លះគឺផ្កាព្រលិតក្តី ផ្កាឈូកក្រហមក្តី ផ្កា​ឈូកសក្តី ក្នុងត្រពាំង ព្រលិតក្តី ក្នុងត្រពាំងឈូកក្រហមក្តី ក្នុងត្រពាំង​ឈូក​សក្តី ដុះក្នុង​ទឹក ចម្រើនក្នុងទឹកលូតលាស់តាមទឹក លិចនៅក្នុងទឹក ឯជលជាតិទាំងនោះ តែង​ជ្រួតជ្រាប ឆ្អែតស្កប់ស្កល់បរិបូណ៌ ផ្សព្វផ្សាយដោយទឹកត្រជាក់ រហូត​ដល់​ចុង រហូតដល់គល់អវយវៈបន្តិចបន្តួចនៃជលជាតិទាំងអស់ គឺព្រលិតក្តី ឈូកក្រហមក្តី ឈូកសក្តីឈ្មោះថាមិនបានផ្សព្វផ្សាយ ដោយទឹកត្រជាក់មិន​មាន​ឡើយ ដូចម្តេចមិញ ម្នាលមាណពភិក្ខុដែលបានតតិយជ្ឈាន ក៏ដូច្នោះ​ឯង ។បេ។ ម្នាលមាណព ភិក្ខុនឿយណាយចាកបីតិហើយ ។បេ។ ក៏បានដល់នូវ ​តតិយជ្ឈាន សម្រាន្តឥរិយាបថនៅ ភិក្ខុនោះញុំាងករជកាយនេះឲ្យជ្រួតជ្រាប ឲ្យឆ្អែតស្កប់ស្កល់ ឲ្យពេញលេញឲ្យផ្សព្វផ្សាយដោយសុខៈដែលប្រាសចាកបីតិ ប្រទេសបន្តិចបន្តួចនៃកាយទាំងអស់របស់ភិក្ខុនោះ ឈ្មោះថា មិនបាន​ផ្សព្វ​ផ្សាយ ដោយសុខៈដែលប្រាសចាកបីតិមិនមានឡើយ ដោយអំពើណា ។ អំពើនេះ ជាសមាធិរបស់ភិក្ខុនោះឯងដែរ ។</p>
        <p><a class='ref km' id='km130' href='#km130'>១៣០</a>ម្នាលមាណព មួយវិញទៀត ព្រោះលះបង់នូវសុខព្រោះលះ​បង់នូវទុក្ខព្រោះរំលត់នូវសោមនស្សនិងទោមនស្ស ក្នុងកាលមុនហើយភិក្ខុក៏​បាន​ដល់នូវចតុត្ថជ្ឈាន មានអារម្មណ៍ មិនជាទុក្ខមិនជាសុខ គឺជាឧបេក្ខាមានសតិ​ដ៏បរិសុទ្ធ ដែលកើតអំពីឧបេក្ខា សម្រាន្តឥរិយាបថនៅ ។ ភិក្ខុនោះតែងញុំាងករជកាយនេះ ឲ្យផ្សព្វផ្សាយដោយចិត្តបរិសុទ្ធផូរផង់ អង្គុយនៅឯ​ប្រទេសបន្តិច​បន្តួចនៃកាយទាំងអស់របស់ភិក្ខុនោះ ឈ្មោះថា មិនបានផ្សព្វ​ផ្សាយដោយចិត្តដ៏បរិសុទ្ធផូរផង់ មិនមានឡើយ ។ ម្នាលមាណព ដូចបុរស​យក​សំពត់សស្អាត ដណ្តប់កាយព្រមទាំងក្បាលអង្គុយនៅ ប្រទេសបន្តិច​បន្តួចនៃកាយទាំងអស់របស់បុរសនោះឯង ឈ្មោះថា មិនបានផ្សព្វផ្សាយដោយសំពត់សស្អាត មិនមានឡើយដូចម្តេចមិញ ម្នាលមាណពភិក្ខុ ។បេ។ ម្នាលមាណព ភិក្ខុ ព្រោះលះបង់នូវសុខៈ។បេ។ក៏បានដល់នូវចតុត្ថជ្ឈាន សម្រាន្តឥរិយាបថនៅ ភិក្ខុនោះតែងញុំាងករជកាយនេះឲ្យផ្សព្វផ្សាយដោយ​ចិត្តដ៏បរិសុទ្ធផូរ​ផង់ អង្គុយនៅ ប្រទេសបន្តិចបន្តួចនៃកាយទាំង​អស់​របស់​ភិក្ខុនោះ ឈ្មោះថា មិនបានផ្សព្វ​ផ្សាយ ដោយចិត្តដ៏បរិសុទ្ធផូរផង់ មិន​មាន​ឡើយ ដូច្នោះឯង ដោយអំពើណា ។ អំពើនេះឯង ជាសមាធិរបស់ភិក្ខុនោះ ។ ម្នាលមាណព នេះឯងជាអរិយសមាធិក្ខន្ធនោះ ដែលសម្តេចព្រះមានព្រះភាគទ្រង់បានពោលសរសើរហើយ ទាំងទ្រង់ណែនាំប្រជុំជននេះឲ្យប្រតិបត្តិ ឲ្យ​តាំង​នៅឲ្យប្រតិស្ឋាន ឯកិច្ចដែលគួរធ្វើតទៅ ក្នុងសាសនានេះ នៅមាន​ទៀត ។ សុភមាណពពោលសរសើរថា បពិត្រព្រះអានន្ទដ៏ចម្រើន ហេតុនេះអស្ចារ្យ​ណាស់ បពិត្រព្រះអានន្ទដ៏ចម្រើន ហេតុនេះមិនធ្លាប់មាន បែរជាមានបាន បពិត្រ​ព្រះអានន្ទដ៏ចម្រើន ក៏អរិយសមាធិក្ខន្ធនោះបរិបូណ៌ហើយមិនមែនមិន​បរិបូណ៌ទេ បពិត្រព្រះអានន្ទដ៏ចម្រើន ខ្ញុំព្រះករុណាមិនដែលឃើញនូវ​អរិយសមាធិក្ខន្ធ ដែលបរិបូណ៌ហើយយ៉ាងនេះ ក្នុងពួកសមណព្រាហ្មណ៍ដទៃខាងក្រៅព្រះពុទ្ធសាសនានេះឡើយ បពិត្រព្រះអានន្ទដ៏ចម្រើន ឯពួកសមណ​ព្រាហ្មណ៍ ដទៃខាងក្រៅព្រះពុទ្ធសាសនានេះ គង់បានឃើញអរិយសមាធិក្ខន្ធ ដែលបរិបូណ៌ហើយយ៉ាងនេះក្នុងខ្លួនដែរ តែសមណព្រាហ្មណ៍ទាំងនោះឯង ពេញចិត្តដោយគុណត្រឹមតែសមាធិក្ខន្ធប៉ុណ្ណោះថា ល្មមហើយដោយគុណ មានប្រមាណប៉ុណ្ណេះសម្រេចហើយដោយគុណមានប្រមាណប៉ុណ្ណេះ ប្រយោជន៍​នៃសាមញ្ញគុណ យើងបានដល់ហើយ ដោយលំដាប់ កិច្ចនីមួយដែលយើងទាំងឡាយគប្បីធ្វើតទៅមិនមានឡើយ ។ ចំណែកព្រះអានន្ទដ៏​ចម្រើន ពោលយ៉ាងនេះថា កិច្ចដែលគួរធ្វើតទៅ ក្នុងសាសនានេះនៅមាន​ទៀត ។</p>
        <p><a class='ref km' id='km131' href='#km131'>១៣១</a>មាណពសួរថាបពិត្រព្រះអានន្ទដ៏ចម្រើន ចុះអរិយបញ្ញាខន្ធ ដែលព្រះគោតមដ៏ចម្រើនទ្រង់បានពោលសរសើរហើយ ទាំងបានណែនាំប្រជុំ​ជននេះឲ្យតាំងនៅ ឲ្យប្រតិស្ឋាននោះតើដូចម្តេច ។ ព្រះអានន្ទតបថា កាលបើចិត្តតាំងខ្ជាប់ខ្ជួន បរិសុទ្ធផូរផង់ មិនមានទីទួលគឺកិលេសប្រាសចាក​ឧបក្កិលេស មានសភាពជាចិត្តទន់ គួរដល់ភាវនាកម្មជាចិត្តនឹងធឹង មិនញាប់​ញ័រ​ទៅតាមអារម្មណ៍យ៉ាងនេះហើយ ភិក្ខុនោះរមែងផ្ចង់តម្រង់បង្អោនចិត្ត​ទៅដើម្បីញាណទស្សនៈ ។ ភិក្ខុនោះដឹងច្បាស់យ៉ាងនេះថា កាយរបស់​អាត្មា​អញនេះឯង មានរូបប្រកបដោយមហាភូតរូប ៤ កើតមកអំពីមាតាបិតា មាន​សេចក្តីចម្រើន ដោយជាតិបាយនិងនំមានការលាបដុសខាត់បំបាត់ក្លិន​អាក្រក់ និងការគក់ច្របាច់ ជានិច្ចនិងការបែកធ្លាយខ្ចាត់ខ្ចាយទៅជាធម្មតា ក៏​វិញ្ញាណ​របស់អាត្មាអញនេះអាស្រ័យនៅក្នុងកាយនេះ ជាប់នៅក្នុងកាយនេះ ។ ម្នាល​មាណព ដូចកែវពិទូរ្យដ៏ល្អមានជាតិដ៏បរិសុទ្ធ មានជ្រុង ៨ ដែលជាងបាន​ឆ្នៃ​ល្អហើយ មានសម្បុរភ្លឺថ្លាជ្រះថ្លាដោយវិសេស បរិបូណ៌ដោយអាការទាំងពួង (មានដុសលាងជាដើម) ប្រសិនបើគេដោតអំបោះទៅក្នុងកែវនោះ ជាអំបោះ​មាន​ពណ៌ខៀវក្តី លឿងក្តី ក្រហមក្តីសសុទ្ធក្តី សស្រទន់ក្តី បុរសដែលមាន​ភ្នែកភ្លឺ គប្បីយកកែវនោះមកដាក់លើដៃហើយពិចារណាមើលថា នេះជាកែវពិទូរ្យ​ដ៏ល្អ មានជាតិដ៏បរិសុទ្ធ មានជ្រុង៨ដែលជាងបានឆ្នៃល្អហើយ មាន​សម្បុរ​​ភ្លឺថ្លា ជ្រះថ្លាដោយវិសេសបរិបូណ៌ដោយអាការទាំងពួង អំបោះដែលគេ​ដោត​ក្នុងកែវនោះ ជាអំបោះមានពណ៌ខៀវក្តីលឿងក្តី ក្រហមក្តី សសុទ្ធក្តី សស្រទន់ក្តី យ៉ាងណា មិញ ម្នាលមាណពភិក្ខុដែលបានញាណទស្សនៈ ក៏​យ៉ាងនោះឯង ។បេ។ ម្នាលមាណព ភិក្ខុកាលបើចិត្តតាំងខ្ជាប់ខ្ជួន បរិសុទ្ធ ផូរផង់ មិនមានទីទួលគឺកិលេសប្រាសចាកឧបក្កិលេស មានសភាពជាចិត្ត​ទន់ គួរដល់ភាវនាកម្ម ជាចិត្តនឹងធឹងមិនញាប់ញ័រទៅតាមអារម្មណ៍​យ៉ាង​នេះ​ហើយ តម្រង់ផ្ចង់បង្អោនចិត្តទៅដើម្បីញាណទស្សនៈគឺវិបស្សនាញាណ ភិក្ខុក៏ដឹងច្បាស់យ៉ាងនេះថាកាយរបស់អាត្មាអញនេះឯង មានរូបប្រកបដោយ​មហាភូតរូប ៤ កើតអំពីមាតាបិតាមានសេចក្តីចម្រើនដោយជាតិបាយនិងនំ មានការលាប ដុសខាត់បំបាត់ក្លិនអាក្រក់និងការគក់ច្របាច់ជានិច្ច និងការ​បែក​ធ្លាយ ខ្ចាត់ខ្ចាយទៅជាធម្មតាក៏ឯវិញ្ញាណរបស់អាត្មាអញនេះ អាស្រ័យ​នៅក្នុងកាយនេះ ជាប់នៅក្នុងកាយនេះដោយអំពើណា។ អំពើនេះឯង ជា​បញ្ញារបស់ភិក្ខុនោះ ។</p>
        <p><a class='ref km' id='km132' href='#km132'>១៣២</a>ភិក្ខុនោះ កាលបើចិត្តតាំងខ្ជាប់ខ្ជួន បរិសុទ្ធផូរផង់ មិនមានទីទួល គឺកិលេសប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជា​ចិត្តនឹងធឹង មិនញាប់ញ័រទៅតាមអារម្មណ៍យ៉ាងនេះហើយ ក៏តម្រង់ផ្ចង់​បង្អោន​​ចិត្តទៅដើម្បីនិមិ្មតនូវកាយ ដែលសម្រេចអំពីចិត្ត ។ ភិក្ខុនោះក៏និម្មិតនូវ​កាយ​ដទៃ ចេញអំពីកាយនេះ មានរូបសម្រេចអំពីចិត្តមានអវយវៈតូចធំសព្វ​គ្រប់ មានឥន្ទ្រិយមិនថោកថយ ។ ម្នាលមាណពដូចជាបុរសដកបណ្តូលចេញ អំពីស្មៅយាប្លង បុរសនោះ មានសេចក្តីត្រិះរិះយ៉ាងនេះថា នេះជាស្មៅយាប្លង នេះជាបណ្តូល ឯស្មៅយាប្លងដទៃ បណ្តូលដទៃតែថាបណ្តូលដែល​អាត្មា​អញ​ដកចេញមកគឺដកអំពីស្មៅយាប្លងហ្នឹងឯង ។ ម្នាលមាណព មួយទៀតដូច​ជាបុរសហូតដាវចេញអំពីស្រោម បុរសនោះ រមែងមានសេចក្តីត្រិះរិះ​យ៉ាង​នេះ​ថានេះជាដាវ នេះជាស្រោម ឯដាវដទៃ ស្រោមដទៃ តែថាដាវដែលអាត្មាអញ​ហូតចេញគឺហូតចេញអំពីស្រោមហ្នឹងឯង ។ ម្នាលមាណព ពុំនោះសោត ដូចបុរសទាញយកពស់ចេញអំពីស្រោម បុរសនោះមានសេចក្តីត្រិះរិះយ៉ាង​នេះថា នេះជាពស់នេះជាស្រោម ឯពស់ដទៃ ស្រោមដទៃ តែថាពស់ដែល​អាត្មាអញ ទាញចេញពីស្រោមហ្នឹងឯងដូចម្តេចមិញ ម្នាលមាណព ភិក្ខុដែលបានញាណទស្សនៈក៏ដូច្នោះឯង ។បេ។ ម្នាលមាណពភិក្ខុកាលបើចិត្ត​តាំង​ខ្ជាប់ខ្ជួន ។បេ។ មិនញាប់ញ័រទៅតាមអារម្មណ៍យ៉ាងនេះហើយ ក៏តម្រង់​ផ្ចង់បង្អោនចិត្តទៅ ដើម្បីនិមិ្មតនូវកាយ ដែលសម្រេចមកអំពីចិត្តដោយ​អំពើណា ។បេ។ អំពើនេះឯង ជាបញ្ញារបស់ភិក្ខុនោះ ។</p>
        <p><a class='ref km' id='km133' href='#km133'>១៣៣</a>ភិក្ខុនោះ កាលបើចិត្តតាំងខ្ជាប់ខ្ជួនបរិសុទ្ធផូរផង់ មិនមានទីទួល គឺកិលេសប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្មជាចិត្តនឹងធឹង មិនញាប់ញ័រទៅតាមអារម្មណ៍យ៉ាងនេះហើយ ក៏តម្រង់ផ្ចង់បង្អោន​​​ចិត្តទៅដើម្បីតាក់តែងឫទ្ធិ ។ ភិក្ខុនោះ រមែងបាននូវការតាក់តែង​ឫទ្ធិ​ជា​ច្រើនប្រការ គឺថាមនុស្សម្នាក់ធ្វើឲ្យទៅជាមនុស្សច្រើននាក់ក៏បាន មនុស្សច្រើន​នាក់ធ្វើឲ្យទៅជាមនុស្សម្នាក់ក៏បាន ដើរទៅមិនជាប់ជំពាក់នឹងទីវាល ទីខាង​ក្រៅទីខាងក្រៅជញ្ជាំង ទីខាងក្រៅកំពែងនិងទីខាងក្រៅភ្នំ ដូចជាដើរទៅក្នុងអាកាសក៏បាន ។ ភិក្ខុនោះ ធ្វើនូវការងើបឡើង ឬមុជចុះក្នុងផែនដី ដូច​ជា​ងើបឡើងឬមុជចុះក្នុងទឹកក៏បាន ដើរលើទឹកក៏មិនបែកធ្លាយ ទឹកហាក់ដូចជា​ដើរ​លើផែនដីក៏បាន ទៅឯអាកាសទាំងភ្នែន ដូចជាសត្វសកុណជាតិដែល​មាន​ស្លាបក៏បាន យកដៃទៅស្ទាបអង្អែល ចាប់ពាល់ព្រះចន្ទនិងព្រះអាទិត្យ​​នេះ ដែលមានឫទ្ធិច្រើនយ៉ាងនេះមានអានុភាពច្រើនយ៉ាងនេះក៏បាន ធ្វើ​អំណាច​ឲ្យ​ប្រព្រឹត្តទៅដោយកាយដរាបដល់ព្រហ្មលោកក៏បាន ។ ម្នាល​មាណព មួយទៀតដូចជាស្មូនឆ្នាំងក្តីកូនសិស្សរបស់ស្មូនឆ្នាំងក្តី ដែលឈ្លាស​វៃកាលបើដីស្អិតដែលគេធ្វើបរិកម្មល្អហើយ បើប្រាថ្នានឹងធ្វើភាជន៍ដ៏ប្លែក​ណាៗ ក៏គប្បីធ្វើឲ្យសម្រេចនូវភាជន៍នោះៗ បាន ម្នាលមាណព ពុំនោះសោតដូចជាងភ្លុកក្តីកូនសិស្សរបស់ជាងភ្លុកក្តី ដែលឈ្លាសវៃ កាលបើភ្លុកដែលគេ​ធ្វើបរិកម្មល្អហើយបើចង់ធ្វើនូវគ្រឿងប្រើប្រាស់ ជាវិការៈនៃភ្លុកដ៏ប្លែកណាៗ គប្បីធ្វើឲ្យសម្រេចនូវគ្រឿងប្រើប្រាស់ ជាវិការៈនៃភ្លុកដ៏ប្លែកនោះៗបានម្នាល​មាណព ពុំនោះសោតដូចជាជាងមាសក្តី កូនសិស្សរបស់ជាងមាសក្តី ដែល​ឈ្លាសវៃកាលបើមាសដែលគេធ្វើបរិកម្មល្អហើយ បើចង់ធ្វើគ្រឿងប្រើប្រាស់ជាវិការៈនៃមាសដ៏ប្លែកណាៗ ក៏គប្បីធ្វើឲ្យសម្រេចនូវគ្រឿងប្រើប្រាស់ជាវិការៈ​នៃមាសដ៏ប្លែកនោះៗបាន ដូចម្តេចមិញ ម្នាលមាណព ភិក្ខុកាលបើចិត្ត​តាំង​ខ្ជាប់​ខ្ជួន បរិសុទ្ធផូរផង់ មិនមានទីទួលគឺកិលេសប្រាសចាកឧបក្កិលេស មាន​សភាព​ជាចិត្តទន់ គួរដល់ភាវនាកម្មជាចិត្តនឹងធឹងមិនញាប់ញ័រទៅតាម​អារម្មណ៍ យ៉ាងនេះហើយក៏តម្រង់ផ្ចង់បង្អោនចិត្តទៅ ដើម្បីតាក់តែងឫទ្ធិបាន ភិក្ខុ​​នោះរមែងបាននូវការតាក់តែងឫទ្ធិ ជាច្រើនប្រការ គឺមនុស្សម្នាក់ធ្វើឲ្យទៅ​ជាមនុស្សច្រើននាក់ក៏បាន ។បេ។ ញុំាងអំណាចឲ្យប្រព្រឹត្តទៅដោយកាយដរាប​ដល់ព្រហ្មលោកក៏បាន។អំពើនេះឯង ជាបញ្ញារបស់ភិក្ខុនោះ ។</p>
        <p><a class='ref km' id='km134' href='#km134'>១៣៤</a>ភិក្ខុនោះកាលបើចិត្តតាំងខ្ជាប់ខ្ជួន ។បេ។ មិនញាប់ញ័រទៅតាម​អារម្មណ៍យ៉ាងនេះហើយ ក៏តម្រង់ផ្ចង់បង្អោនចិត្តទៅ ដើម្បីទិព្វសោតធាតុ (ត្រចៀកទិព្វ) ។ ភិក្ខុនោះរមែងឮនូវសម្លេងពីរយ៉ាងបាន គឺសម្លេងជាទិព្វ ១ សម្លេងជារបស់មនុស្សធម្មតា ១ ដែលនៅក្នុងទីឆ្ងាយក្តី ក្នុងទីជិតក្តីដោយទិ​ព្វ​សោត​ធាតុដ៏បរិសុទ្ធស្អាត កន្លងបង់នូវសោតធាតុជារបស់មនុស្សធម្មតា ។ ម្នាល​ ​មាណព ដូចបុរសអ្នកដើរទៅកាន់ផ្លូវឆ្ងាយ បុរសនោះឮនូវសម្លេងស្គរធំក្តី សម្លេង​​សំភោរក្តី សម្លេងស័ង្ខក្តី សម្លេងស្គរជ័យក្តី សម្លេងស្គរតូចក្តីបុរសនោះ ក៏មានសេចក្តីត្រិះរិះយ៉ាងនេះថា សម្លេងស្គរធំដូច្នេះក្តីសម្លេងសំភោរដូច្នេះក្តី សម្លេងស័ង្ខដូច្នេះក្តី សម្លេងស្គរជ័យដូច្នេះក្តីសម្លេងស្គរតូចដូច្នេះក្តី ដូចម្តេច​ មិញ ម្នាលមាណព ភិក្ខុដែលបានទិព្វសោតធាតុក៏ដូច្នោះឯង ។បេ។ ម្នាល​មាណព ភិក្ខុកាលបើចិត្តតាំងខ្ជាប់ខ្ជួន ។បេ។ មិនញាប់ញ័រទៅតាមអារម្មណ៍ យ៉ាងនេះហើយ រមែងឮសម្លេងពីរយ៉ាងបាន គឺសម្លេងជាទិព្វ ១ សម្លេងជា​របស់​​មនុស្សធម្មតា ១ ដែលនៅក្នុងទីឆ្ងាយក្តីក្នុងទីជិតក្តី ដោយទិព្វសោតធាតុ ដ៏​បរិសុទ្ធស្អាត កន្លងបង់នូវសោតធាតុជារបស់មនុស្សធម្មតា ។ អំពើនេះឯង ជាបញ្ញារបស់ភិក្ខុនោះ ។</p>
        <p><a class='ref km' id='km135' href='#km135'>១៣៥</a>ភិក្ខុនោះ កាលបើតាំងចិត្តខ្ជាប់ខ្ជួន បរិសុទ្ធផូរផង់ មិនមានទីទួលគឺកិលេសប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជា​ចិត្តនឹងធឹងមិនញាប់ញ័រទៅតាមអារម្មណ៍ យ៉ាងនេះហើយ ក៏តម្រង់ផ្ចង់​បង្អោន​ចិត្តទៅដើម្បីចេតោបរិយញ្ញាណ គឺការកំណត់ដឹងនូវចិត្តនៃសត្វដទៃ ។ ភិក្ខុនោះក៏កំណត់ដឹងនូវចិត្តរបស់ពួកសត្វដទៃ បុគ្គលដទៃ ដោយចិត្ត​របស់​ខ្លួនបានគឺចិត្តដែលប្រកបដោយរាគៈក្តី ក៏ដឹងច្បាស់ថា ចិត្តប្រកបដោយរាគៈចិត្តដែលប្រាសចាករាគៈក្តី ក៏ដឹងច្បាស់ថា ចិត្តប្រាសចាករាគៈចិត្តដែលប្រកប​ដោយទោសៈក្តី ក៏ដឹងច្បាស់ថា ចិត្តប្រកបដោយទោសៈចិត្តដែលប្រាសចាក​ទោសៈក្តី ក៏ដឹងច្បាស់ថា ចិត្តប្រាសចាកទោសៈចិត្តដែលប្រកបដោយមោហៈក្តី ក៏​ដឹង​ច្បាស់ថា ចិត្តប្រកបដោយមោហៈចិត្តដែលប្រាសចាកមោហៈក្តី ក៏ដឹង​ច្បាស់ថា ចិត្តប្រាសចាកមោហៈចិត្តដែលរួញថយក្តី ក៏ដឹងច្បាស់ថា ចិត្តរួញ​ថយ ចិត្តដែលរាយមាយក្តីក៏ដឹងច្បាស់ថា ចិត្តរាយមាយ ចិត្តដែលជាមហគ្គតៈ គឺចិត្តដល់នូវភាវៈជាធំបានខាងរូបាវចរនិងអរូបាវចរក្តី ក៏ដឹងច្បាស់ថា ចិត្ត​ជាមហគ្គតៈ ចិត្តដែលមិនមែនជាមហគ្គតៈ គឺកាមាវចរក្តី ក៏ដឹងច្បាស់ថា ចិត្ត​មិន​មែនជាមហគ្គតៈចិត្តដែលជាសឧត្តរៈគឺកាមាវចរក្តី ក៏ដឹងច្បាស់ថា ចិត្តជាសឧត្តរៈ ចិត្តដែលជាអនុត្តរៈគឺជារូបាវចរនិងអរូបាវចរក្តី ក៏ដឹងច្បាស់ថាចិត្តជា​អនុត្តរៈ ចិត្តដែលតាំងខ្ជាប់ខ្ជួនក្តី ក៏ដឹងច្បាស់ថាចិត្តតាំងខ្ជាប់ខ្ជួន ចិត្តដែលមិន​ទាន់បានតាំងខ្ជាប់ខ្ជួនក្តីក៏ដឹងច្បាស់ថាចិត្តមិនទាន់បានតាំងខ្ជាប់ខ្ជួន ចិត្ត​ដែលរួចស្រឡះ (ចាកកិលេស) ហើយក្តីក៏ដឹងច្បាស់ថា ចិត្តរួចស្រឡះហើយ ចិត្តដែលមិនទាន់រួចស្រឡះក្តី ក៏ដឹងច្បាស់ថាចិត្តមិនទាន់រួចស្រឡះ ។ ម្នាល​មាណព ដូចស្ត្រីក្តី បុរសក្តី ដែលនៅក្មេងជាក្រមុំកម្លោះ នៅកំពុងចូលចិត្តនឹងគ្រឿងប្រដាប់តាក់​តែងរាងកាយកាលឆ្លុះមើលស្រមោលមុខរបស់ខ្លួននៅ​ក្នុងកញ្ចក់ដ៏ស្អាតផូរផង់ក្តីក្នុងភាជន៍ដ៏ពេញដោយទឹកថ្លាក្តី បើស្រមោលមុខ​របស់ខ្លួ​ន ប្រកបដោយទោស មានមុន (ជាដើម) ក្តី ក៏ដឹងថា ប្រកបដោយទោស បើស្រមោលមុខរបស់ខ្លួន មិនប្រកបដោយទោសក្តីក៏ដឹងថាមិនប្រកប​ដោយ​ទោស ដូចម្តេចមិញ ម្នាលមាណព ភិក្ខុដែលបានចេតោបរិយញ្ញាណក៏ដូច្នោះ​ឯង ។បេ។ ម្នាលមាណព ភិក្ខុកាលបើចិត្តតាំងខ្ជាប់ខ្ជួន ។បេ។ មិនញាប់ញ័រ​ទៅ​តាមអារម្មណ៍ យ៉ាងនេះហើយ ក៏តម្រង់ផ្ចង់បង្អោនចិត្តទៅដើម្បីចេតោបរិយញ្ញាណ ។ ភិក្ខុនោះក៏កំណត់ដឹងនូវចិត្តរបស់ពួកសត្វដទៃបុគ្គលដទៃ ដោយចិត្តរបស់ខ្លួន គឺចិត្តដែលប្រកបដោយរាគៈក្តី ក៏ដឹងច្បាស់ថាចិត្តប្រកប​ដោយរាគៈ ។បេ។ ចិត្តមិនទាន់បានរួចស្រឡះក្តី ក៏ដឹងច្បាស់ថាចិត្តមិនទាន់​បាន​រួច​ស្រឡះ ដោយអំពើណា ។ អំពើនេះឯង ជាបញ្ញារបស់ភិក្ខុនោះ ។</p>
        <p><a class='ref km' id='km136' href='#km136'>១៣៦</a>ភិក្ខុនោះ កាលបើចិត្តតាំងខ្ជាប់ខ្ជួន ។បេ។ មិនញាប់ញ័រទៅតាម​អារម្មណ៍យ៉ាងនេះហើយ ក៏តម្រង់ផ្ចង់បង្អោនចិត្តទៅ ដើម្បីបុព្វេនិវាសានុស្សតិញ្ញាណ ។ ភិក្ខុនោះក៏រលឹកនូវខន្ធ ដែលសត្វអាស្រ័យនៅក្នុងកាលមុនជា​ច្រើន​ប្រការរលឹកខន្ធដូចម្តេច គឺរលឹកបាន ១ ជាតិ ២ ជាតិ ៣ ជាតិ ៤ ជាតិ ៥ ជាតិ ១០ ជាតិ ២០ ជាតិ ៣០ ជាតិ ៤០ ជាតិ ៥០ ជាតិ ១០០ ជាតិ ១ ពាន់ជាតិ ១ សែនជាតិក៏បានរលឹកនូវសំវដ្តកប្បជាច្រើនក៏បាន វិវដ្តកប្បជាច្រើនក៏បាន សំវដ្តវិវដ្តកប្បជាច្រើនក៏បាន ថាអាត្មាអញបានកើតក្នុងភពឯណោះ មាន​ឈ្មោះ​យ៉ាងនេះ មានគោត្រយ៉ាងនេះ មានសម្បុរយ៉ាងនេះ មានអាហារយ៉ាង​នេះ បានទទួលសុខនិងទុក្ខយ៉ាងនេះ មានកំណត់អាយុត្រឹមប៉ុណ្ណេះ លុះអាត្មា​អញច្យុតចាកអត្តភាពនោះហើយ ក៏បានទៅកើតក្នុងភពឯណោះ ដែលទៅ​កើត​ក្នុងភពនោះ ក៏មានឈ្មោះយ៉ាងនេះ មានគោត្រយ៉ាងនេះ មានសម្បុរយ៉ាង​នេះមានអាហារយ៉ាងនេះ បានទទួលសុខនិងទុក្ខយ៉ាងនេះ មានកំណត់អាយុ​ត្រឹមប៉ុណ្ណេះ លុះច្យុតចាកអត្តភាពនោះហើយ ក៏បានមកកើតក្នុងភពនេះ ។ ភិក្ខុនោះរលឹកបាននូវខន្ធដែលខ្លួនអាស្រ័យនៅ ក្នុងកាលមុនជាច្រើនប្រការ ព្រមទាំងអាការ គឺសម្បុរនិងអាហារជាដើម ព្រមទាំងឧទ្ទេស គឺឈ្មោះនិង​គោត្រ​យ៉ាងនេះ ។ ម្នាលមាណព ដូចបុរសចេញអំពីស្រុករបស់ខ្លួន ហើយទៅ​កាន់​​ស្រុកដទៃ ចេញអំពីស្រុកនោះហើយ ទៅកាន់ស្រុកដទៃទៀត បុរសនោះ​ឯង ក៏ត្រឡប់មកស្រុកនោះ មកកាន់ស្រុករបស់ខ្លួនវិញ ហើយបុរស​នោះ ក៏នឹងរលឹកឃើញយ៉ាងនេះថា អាត្មាអញបានចេញអំពីស្រុករបស់ខ្លួនហើយ​ទៅកាន់ស្រុកឯណោះ ដែលទៅដល់ស្រុកនោះ អាត្មាអញបាន​ឈរ​យ៉ាងនេះ បានអង្គុយយ៉ាងនេះ បាននិយាយយ៉ាងនេះ នៅស្ងៀមយ៉ាងនេះ លុះអាត្មាអញចេញអំពីស្រុកនោះហើយទៅកាន់ស្រុកឯណោះ ដែលទៅ​ដល់​ស្រុកនោះ អាត្មាអញបានឈរយ៉ាងនេះ បានអង្គុយយ៉ាងនេះ បាននិយាយ​យ៉ាង​នេះ នៅស្ងៀមយ៉ាងនេះ ឥឡូវនេះអាត្មាអញត្រឡប់មកពីស្រុកនោះ មក​កាន់ស្រុករបស់ខ្លួនវិញហើយ ដូចម្តេចមិញម្នាលមាណព ភិក្ខុដែលបាន​បុព្វេ​និវាសានុស្សតិញ្ញាណ ក៏ដូច្នោះឯង ។បេ។ ម្នាលមាណពភិក្ខុកាលបើ​ចិត្ត​តាំងខ្ជាប់ខ្ជួន ។បេ។ មិនញាប់ញ័រទៅតាមអារម្មណ៍យ៉ាងនេះ​ហើយ ក៏តម្រង់​ផ្ចង់​បង្អោនចិត្តទៅ ដើម្បីបុព្វេនិវាសានុស្សតិញ្ញាណ ភិក្ខុនោះក៏រលឹកនូវបុព្វេ​និវាស​ជាច្រើនប្រការ រលឹកបានដូចម្តេច គឺរលឹកបាន ១ ជាតិ ២ ជាតិ ។បេ។ ភិក្ខុ​នោះរលឹកបាននូវបុព្វេនិវាសជាច្រើនប្រការ ព្រមទាំងអាការព្រមទាំង​ឧទ្ទេសយ៉ាងនេះ ដោយអំពើណា ។ អំពើនេះឯង ជាបញ្ញារបស់បុរសនោះ ។</p>
        <p><a class='ref km' id='km137' href='#km137'>១៣៧</a>ភិក្ខុនោះ កាលបើចិត្តតាំងខ្ជាប់ខ្ជួន ។បេ។ មិនញាប់ញ័រទៅតាម​អារម្មណ៍យ៉ាងនេះហើយ ក៏តម្រង់ផ្ចង់បង្អោនចិត្តទៅ ដើម្បីសត្តានំចុតូបបាត​ញ្ញាណគឺសេចក្តីដឹងនូវចុតិនិងបដិសន្ធិនៃសត្វទាំងឡាយ ។ ភិក្ខុនោះមាន​ចក្ខុដូចជាទិព្វដ៏បរិសុទ្ធ កន្លងបង់នូវចក្ខុជារបស់នៃមនុស្សធម្មតារមែងឃើញ​នូវ​សត្វទាំងឡាយ ដែលច្យុត ដែលកើត ជាសត្វថោកទាប ឧត្តម មានសម្បុរល្អមានសម្បុរអាក្រក់ មានគតិល្អ មានគតិអាក្រក់ ដឹងច្បាស់នូវសត្វដែលប្រព្រឹត្ត​ទៅតាមកម្មរបស់ខ្លួនថា អើហ្ន៎ សត្វទាំងអម្បាលនេះប្រកបដោយកាយទុច្ចរិត ប្រកបដោយវចីទុច្ចរិត ប្រកបដោយមនោទុច្ចរិតជាអ្នកដៀលព្រះអរិយៈ​បុគ្គល​ទាំងឡាយ ជាមិច្ឆាទិដ្ឋិ ប្រកាន់អំពើជាមិច្ឆាទិដ្ឋិសត្វទាំងនោះលុះរំលាងកាយ​ទៅបន្ទាប់អំពីមរណៈ ក៏ទៅកើតក្នុងអបាយ ទុគ្គតិ វិនិបាត នរក មួយ​សោតអើហ្ន៎ សត្វទាំងអម្បាលនេះប្រកបដោយកាយសុចរិត ប្រកបដោយ​វចីសុចរិតប្រកប​ដោយមនោសុចរិត មិនតិះដៀលនូវព្រះអរិយបុគ្គល​ទាំង​ឡាយ ជាសម្មាទិដ្ឋិប្រកាន់នូវអំពើជាសម្មាទិដ្ឋិ សត្វទាំងនោះលុះដល់រំលាង​កាយទៅ បន្ទាប់​អំពី​មរណៈក៏ទៅកើតក្នុងលោកគឺមនុស្សសុគតិនិងសួគ៌ ភិក្ខុនោះ មានចក្ខុដូច​ជាទិព្វដ៏បរិសុទ្ធ កន្លងបង់នូវចក្ខុជារបស់មនុស្សធម្មតា រមែងឃើញនូវសត្វ​ទាំងឡាយដែលច្យុត ដែលកើត ជាសត្វទាបថោក ឧត្តម មានសម្បុរល្អ មាន​សម្បុរអាក្រក់មានគតិល្អ មានគតិអាក្រក់ ដឹងច្បាស់​នូវសត្វទាំងឡាយដែល​ប្រព្រឹត្តទៅតាមកម្មរបស់ខ្លួន ដោយប្រការដូច្នេះឯង ។ ម្នាល​មាណពដូចជា​ប្រាសាទដែលតាំងនៅក្បែរផ្លូវត្រឡែងកែង ជាកណ្តាល​ក្រុង បុរសមាន​ភ្នែកភ្លឺឈរលើប្រាសាទនោះ គប្បីឃើញនូវ​មនុស្ស​ទាំងឡាយ ដែលចូល​ទៅកាន់ផ្ទះក្តីចេញអំពីផ្ទះក្តី ត្រាច់​សញ្ចរ​អំពីច្រកផ្លូវទៅកាន់ថ្នល់ក្តីដែល​អង្គុយ​ក្បែរផ្លូវត្រឡែងកែង នាកណ្តាលក្រុងក្តី បុរសនោះ ក៏ដឹង​ច្បាស់យ៉ាង​នេះ​ថា មនុស្សទាំងនុ៎ះ ដើរចូលទៅកាន់ផ្ទះ មនុស្ស​ទាំងនុ៎ះ ចេញមកអំពីផ្ទះមនុស្ស​ទាំងនុ៎ះ សញ្ចរអំពីច្រកផ្លូវទៅកាន់ថ្នល់ មនុស្ស​ទាំងនុ៎ះអង្គុយ​នៅក្បែរ​ផ្លូវត្រឡែងកែង នាកណ្តាលក្រុង ដូចម្តេចមិញ ម្នាលមាណព ភិក្ខុដែល​បានសត្តានំចុតូបបាតញ្ញាណក៏ដូច្នោះឯង ។បេ។ ម្នាល​មាណព ភិក្ខុកាលបើ​ចិត្ត​តាំងខ្ជាប់ខ្ជួន ។បេ។ មិនញាប់ញ័រ​ទៅតាម​អារម្មណ៍​ យ៉ាងនេះហើយក៏​តម្រង់ផ្ចង់បង្អោនចិត្តទៅ ដើម្បីសត្តានំ​ចុតូប​បាត​ញ្ញាណ ។ ភិក្ខុនោះមាន​ចក្ខុដូច​ជាទិព្វដ៏បរិសុទ្ធ កន្លងបង់នូវចក្ខុជារបស់​មនុស្ស​ធម្មតារមែងឃើញនូវ​សត្វ​ទាំងឡាយ ដែលច្យុត ដែលកើត ជាសត្វ​ទាបថោក ឧត្តម មានសម្បុរល្អមាន​សម្បុរអាក្រក់ មានគតិល្អ មានគតិអាក្រក់ ដឹងច្បាស់នូវសត្វដែលប្រព្រឹត្ត​ទៅតាមកម្មរបស់ខ្លួន ដោយអំពើណា។ អំពើ​នេះឯងជាបញ្ញារបស់ភិក្ខុនោះ ។</p>
        <p><a class='ref km' id='km138' href='#km138'>១៣៨</a>ភិក្ខុនោះ កាលបើចិត្តតាំងខ្ជាប់ខ្ជួន បរិសុទ្ធ ផូរផង់ មិនមានទីទួល គឺ​កិលេសប្រាសចាកឧបក្កិលេស មានសភាពជាចិត្តទន់ គួរដល់ភាវនាកម្ម ជា​ចិត្ត​នឹងធឹងមិនញាប់ញ័រទៅតាមអារម្មណ៍ យ៉ាងនេះហើយ ក៏តម្រង់ផ្ចង់​បង្អោន​ចិត្តទៅ ដើម្បីអាសវក្ខយញ្ញាណ គឺសេចក្តីដឹងនូវធម៌ជាគ្រឿងអស់​ទៅនៃ អាសវៈ ។ ភិក្ខុនោះក៏ដឹងតាមពិតថា នេះជាទុក្ខ ដឹងតាមពិតថា នេះជា​ហេតុនាំឲ្យកើតទុក្ខ ដឹងតាមពិតថានេះជាសេចក្តីរលត់ទុក្ខ ដឹងតាមពិតថា នេះ​ជាបដិបទានាំឲ្យបានដល់នូវសេចក្តីរលត់ទុក្ខ ដឹងតាមពិតថា នេះជាអាសវៈ ដឹង​តាមពិតថាធម៌នេះជាហេតុនាំឲ្យកើតអាសវៈ ដឹងតាមពិតថា នេះជា​សេចក្តី​រលត់អាសវៈដឹងតាមពិតថា នេះជាបដិបទានាំឲ្យបានដល់នូវសេចក្តី​រលត់​អាសវៈ។កាលបើភិក្ខុនោះដឹងយ៉ាងនេះ ឃើញយ៉ាងនេះហើយ ចិត្តក៏​ផុត​ស្រឡះចាកកាមាសវៈផងចិត្តក៏ផុតស្រឡះចាកភវាសវៈផង ចិត្តក៏ផុត​ស្រឡះ ចាកអវិជ្ជាសវៈផង ។ កាលបើចិត្តផុតស្រឡះហើយ សេចក្តីដឹងក៏កើត​ឡើងថា ចិត្តផុតស្រឡះហើយ ។ ភិក្ខុនោះក៏ដឹងច្បាស់ថា កំណើតអស់ហើយ មគ្គ​ព្រហ្មចរិយៈ អាត្មាអញបានប្រព្រឹត្តគ្រប់គ្រាន់ហើយ សោឡសកិច្ចអាត្មា​អញបានធ្វើស្រេចហើយករណីយកិច្ចដទៃប្រព្រឹត្តទៅ ដើម្បីសោឡសកិច្ច​នេះទៀត មិនមានឡើយ ។ ម្នាលមាណព ដូចជាអន្លង់ទឹកលើកំពូលភ្នំ ដែល​ថ្លាឈ្វេង ឥតមានកករល្អក់បុរសដែលមានភ្នែកភ្លឺ ឈរទៀបមាត់នៃអន្លង់​ទឹក​នោះ គប្បីឃើញនូវខ្យងនិងគ្រំក្តីដុំក្រួសនិងបំណែកក្តី ហ្វូងត្រីដែលហែល​ទៅមកឬឋិតនៅក្តី បុរសនោះក៏មានសេចក្តីត្រិះរិះយ៉ាងនេះថា អន្លង់ទឹកនេះ​ឯងថ្លាឈ្វេង ឥតមានកករល្អក់ខ្យងនិងគ្រំទាំងឡាយនេះក្តី ដុំក្រួសនិង​បំណែក​ទាំងឡាយនេះក្តីហ្វូងត្រីទាំងឡាយនេះ ដែលកំពុងហែលទៅមកឬ​កំពុង​ឋិត​នៅក្តី ក្នុងអន្លង់ទឹកនោះយ៉ាងណាមិញ ម្នាលមាណព ភិក្ខុដែលបាន​អាសវក្ខយញ្ញាណ ក៏យ៉ាងនោះឯង ។បេ។ ម្នាលមាណពភិក្ខុ កាលបើចិត្តតាំង​ខ្ជាប់ខ្ជួន ។បេ។ មិនញាប់ញ័រទៅតាមអារម្មណ៍យ៉ាងនេះហើយក៏តម្រង់ផ្ចង់​បង្អោន​ចិត្តទៅ ដើម្បីអាសវក្ខយញ្ញាណ ។ ភិក្ខុនោះក៏ដឹងតាមពិតថានេះជា​ទុក្ខ ។បេ។ ដឹងតាមពិតថា នេះជាបដិបទានាំឲ្យបានដល់នូវសេចក្តីរលត់​អាសវៈ ។ ភិក្ខុនោះ កាលបើដឹងយ៉ាងនេះ ឃើញយ៉ាងនេះហើយ ចិត្តក៏ផុត​ស្រឡះ​ចាកកាមាសវៈ​ផងចិត្តក៏ផុតស្រឡះចាកភវាសវៈផង ចិត្តក៏ផុតស្រឡះចាកអវិជ្ជាសវៈផង។កាលបើចិត្តផុតស្រឡះហើយ សេចក្តីដឹងក៏កើតឡើងថា ចិត្តផុតស្រឡះហើយ ។ ភិក្ខុនោះក៏ដឹងច្បាស់ថា កំណើតនៃអាត្មាអញអស់​ហើយ មគ្គព្រហ្មចរិយៈអាត្មាអញបានប្រព្រឹត្តគ្រប់គ្រាន់ហើយ សោឡសកិច្ច អាត្មាអញ ក៏បានធ្វើស្រេចហើយករណីយកិច្ចដទៃនៃអាត្មាអញ ដែល​ប្រព្រឹត្ត​ទៅ ដើម្បីសោឡសកិច្ចនេះទៀត មិនមានឡើយដោយអំពើណា ។ អំពើនេះ​ឯងជាបញ្ញារបស់ភិក្ខុនោះ ។</p>
        <p><a class='ref km' id='km139' href='#km139'>១៣៩</a>ម្នាលមាណព នេះឯងជាអរិយបញ្ញាខន្ធ ដែលព្រះមានព្រះភាគ​អង្គ​នោះទ្រង់បានពោលសរសើរហើយ ទាំងបានណែនាំប្រជុំជននេះឲ្យតាំង​នៅ ឲ្យប្រតិស្ឋានកិច្ចដែលគួរធ្វើតទៅទៀត ក្នុងសាសនានេះ មិនមានឡើយ ។ សុភមាណព ពោលសរសើរថាបពិត្រព្រះអានន្ទដ៏ចម្រើន អស្ចារ្យណាស់ បពិត្រ​ព្រះអានន្ទដ៏ចម្រើន ហេតុនេះមិនធ្លាប់មានបែរជាមានបាន បពិត្រ​ ព្រះអានន្ទ​ដ៏ចម្រើន អរិយបញ្ញាខន្ធនោះបរិបូណ៌ហើយ មិនមែនមិនបរិបូណ៌​ទេ បពិត្រព្រះអានន្ទដ៏ចម្រើន ខ្ញុំព្រះករុណាមិនដែលឃើញនូវអរិយបញ្ញាខន្ធ ដែលបរិបូណ៌យ៉ាងនេះ ក្នុងសមណព្រាហ្មណ៍ទាំងឡាយដទៃខាងក្រៅ ព្រះពុទ្ធ​សាសនានេះឡើយ កិច្ចនីមួយដែលយើងទាំងឡាយ គប្បីធ្វើតទៅទៀតមិនមានឡើយ ។ បពិត្រព្រះអានន្ទដ៏ចម្រើន ពីរោះណាស់ បពិត្រព្រះអានន្ទដ៏​ចម្រើនពីរោះណាស់ បពិត្រព្រះអានន្ទដ៏ចម្រើន ធម៌ដែលលោកម្ចាស់ សំដែង​ហើយ ដោយអនេកបរិយាយយ៉ាងនេះ (ភ្លឺច្បាស់ណាស់) ដូចជាគេផ្ងារ​នូវ​ ភាជន៍ដែលផ្កាប់ឬដូចជាគេបើកបង្ហាញរបស់ដែលកំបាំង ពុំនោះដូចជាគេ​ប្រាប់​ផ្លូវដល់អ្នកវង្វេងផ្លូវ ពុំនោះសោត ដូចជាគេបំភ្លឺប្រទីប ក្នុងទីងងឹត ដោយ​គិតថាមនុស្សដែលមានចក្ខុ (ភ្លឺ) នឹងមើលឃើញរូបទាំងឡាយ បពិត្រ​ ព្រះអានន្ទ​ដ៏ចម្រើនខ្ញុំព្រះករុណានេះ សូមដល់នូវព្រះគោតមដ៏ចម្រើនផង ព្រះធម៌ផង ព្រះភិក្ខុសង្ឃផងជាសរណៈ ចាប់ដើមតាំងអំពីថ្ងៃនេះទៅ សូម​ព្រះអានន្ទដ៏ចម្រើនជ្រាបនូវខ្ញុំព្រះករុណាថា ជាឧបាសកដល់នូវសរណគមន៍ ស្មើដោយជីវិត ។</p>
        <p>ចប់ សុភសូត្រ ទី ១០ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>
