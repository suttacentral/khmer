<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn1.35' lang='km'>
        <header>
            <ul>
            </ul>
            <h1>ឧជ្ឈានសញ្ញិសូត្រ ទី​ ៥</h1>
        </header>
        <p><a class='ref km' id='km១០៨' href='#km១០៨'>១០៨</a>សម័យ​មួយ ព្រះមានព្រះភាគ ទ្រង់គង់នៅក្នុង​វត្តជេតពន របស់អនាថបិណ្ឌិក​​​សេដ្ឋី​ ទៀបក្រុងសាវត្ថី ។ គ្រានោះឯង កាលរាត្រីបឋមយាម កន្លងទៅ​ហើយ​ ពួកទេវតាច្រើនអង្គ ជាអ្នកមានសេចក្ដីសំគាល់ក្នុងការពោលទោស មានរស្មី​ដ៏រុង​​រឿង ញ៉ាំងវត្តជេតពនទាំងមូលឲ្យភ្លឺស្វាង ចូលទៅគាល់ព្រះមានព្រះភាគ លុះចូល​ទៅ​​​ដល់​​ហើយ​ ក៏ឋិតនៅនាអាកាស ។​</p>
        <p><a class='ref km' id='km១០៩' href='#km១០៩'>១០៩</a>ទេវតាមួយអង្គ ឋិតនៅនាអាកាសហើយ ពោលគាថានេះ ក្នុងសំណាក់នៃព្រះមានព្រះភាគថា</p>
        <p>បុគ្គលណា ប្រកាសសេចក្ដីស្ងប់ដោយអាការផេ្សង ប្រកាសខ្លួនដោយអាការ​ផេ្សង ការបរិភោគរបស់បុគ្គលនោះ ឈ្មោះថា បរិភោគដោយ ការ​​លួច​លាក់ ដូចជាព្រានសត្វស្លាបបញ្ឆោតបាញ់សត្វយកសាច់មកបរិភោគ ព្រោះថា បុគ្គលធ្វើអំពើណាត្រូវនិយាយចំពោះអំពើនោះ​ មិនធ្វើអំពើ​ណា មិនត្រូវនិយាយចំពោះអំពើនោះទេ ព្រោះពួកអ្នកប្រាជ្ញ តែង​កំណត់​​ដឹងពួកបុគ្គលដែលបានតែខាងនិយាយ តែមិនធ្វើ ។​</p>
        <p><a class='ref km' id='km១១០' href='#km១១០'>១១០</a>ព្រះមានព្រះភាគ ត្រាស់ថា បដិបទានេះឯង ជាបដិបទាដ៏មាំ ពួកមានប្រាជ្ញ​ មានឈានរមែងរួចចាកចំណងមារ​ ដោយបដិបទាណា បុគ្គល មិនអាច​​ប្រតិបត្តិបដិបទា​នេះ ដោយគ្រាន់តែចេះនិយាយ​ ឬគ្រាន់តែស្ដាប់ ដោយ​ចំណែក​​មួយទេ ពួកអ្នកប្រាជ្ញ ដឹងច្បាស់នូវហេតុក្នុងលោក បានដឹងនូវចតុ​សច្ចធម៌ ជាអ្នករំលត់កិលេស បានឆ្លងនូវតណ្ហាដែលផ្សាយទៅក្នុងលោក រមែងមិននិយាយអួតទេ ។ </p>
        <p><a class='ref km' id='km១១១' href='#km១១១'>១១១</a>គ្រានោះឯង ទេវតាទាំងឡាយនោះ ប្រតិស្ឋានលើប្រឹថពី ហើយក្រាប​សីរ្សៈ ទៀតព្រះបាទនៃព្រះមានព្រះភាគ ទូលព្រះមានព្រះភាគដូច្នេះថា​ បពិត្រព្រះអង្គ​ដ៏ចម្រើ ទោសដែលប្រព្រឹត្តកន្លង គ្របសង្កត់ហើយនូវខ្ញុំព្រះអង្គទាំងឡាយ តាមដោយខ្ញុំ ព្រះអង្គទាំងឡាយជាអ្នកល្ងង់ខ្មៅ ជាអ្នកវង្វេង​ ជាអ្នកមិនឈ្លាស ខ្ញុំព្រះអង្គទាំងឡាយ ណា​បានមើលងាយព្រះមានព្រះភាគ ដែលជាបុគ្គលមិនគួរបៀតបៀន បពិត្រព្រះអង្គដ៏​ចម្រើន សូមព្រះមានព្រះភាគ អត់នូវទោសដែលប្រព្រឹត្តកន្លង គ្របសង្កត់ហើយ ដល់ខ្ញុំ​ព្រះ​អង្គ​ទាំងឡាយនោះ ដើម្បីនឹងសង្រួមតទៅ ។ ទើបព្រះមានព្រះភាគ ទ្រង់ធ្វើការញឹម​ឲ្យប្រាកដឡើង​ ។ </p>
        <p><a class='ref km' id='km១១២' href='#km១១២'>១១២</a>លំដាប់នោះឯង ទេវតាទាំងនោះក៏ពោលទោសច្រើនហួសប្រមាណ ហើយ​​ហោះ​​ទៅឯអាកាស ។ ទេវតាមួយអង្គ បានពោលគាថានេះ ក្នុងសំណាក់នៃព្រះ​មាន​​​ព្រះភាគថា</p>
        <p>បើអ្នកណា មិនអត់ទោសឲ្យ ដល់បុគ្គលអ្នកសំដែងទោស អ្នកនោះឈ្មោះថា មាន​​សេចក្ដីក្រោធនៅខាងក្នុង ធ្វើទោសឲ្យកាន់តែធ្ងន់ឡើង ឈ្មោះថា​ ឱបក្រ​សោបពៀរទុក (ដូចជាបុគ្គលពាក់ឡេវក្ឌុំ) ។ បើទោសមិនមានទេ កំហុស​ក្នុងលោកនេះក៏មិនមានដែរ បើពៀរទាំងឡាយមិនរម្ងាប់ទេ ក្នុងលោកនេះ​នឹងមានអ្នកឈ្លាសដូចបាន ។ បុគ្គលណាមិនមានទោសប្រព្រឹត្តកន្លង (ដោយ​វាចា) បុគ្គលណាមិនមានកំហុស បុគ្គលណា មិនដល់នូវសេចក្ដី​​ភាន់​ច្រឡំ​ ​​បុគ្គលណា ជាអ្នកប្រាជ្ញ ​មានសតិសព្វកាលក្នុងលោកនេះ ។</p>
        <p><a class='ref km' id='km១១៣' href='#km១១៣'>១១៣</a>ព្រះមានព្រះភាគត្រាស់ថា ព្រះតថាគតនោះជាព្រះពុទ្ធ​ ជាអ្នកមានសេចក្ដី​អនុគ្រោះ ដល់សព្វសត្វមិនមានទោស ប្រព្រឹត្តកន្លងទេ​ ព្រះតថាគត នោះ មិនមានកំហុសទេ​ ព្រះតថាគតនោះ មិនដល់នូវសេចក្ដីភាន់ច្រឡំទេ ព្រះតថាគតនោះ ជាអ្នកប្រាជ្ញ​មានសតិសព្វកាលក្នុងលោកនេះ ។ បើអ្នក​ណា មិនអត់ទោសដែលប្រព្រឹត្តកន្លង ដល់បុគ្គលអ្នកសំដែងទោស អ្នកនោះឈ្មោះថា មានសេចក្ដីក្រោធនៅខាងក្នុង ធ្វើទោសឲ្យកាន់តែធ្ងន់ឡើង ឈ្មោះថាឱបក្រសោបពៀរទុក តថាគតមិនត្រេកអរ​នឹងពៀ​រនោះទេ តថាគតអត់ទោសដែលប្រព្រឹត្តកន្លង ដល់អ្នកទាំងឡាយហើយ ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>