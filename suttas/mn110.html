<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn110' lang='km'>
        <header>
            <ul>
            </ul>
            <h1>ចូឡបុណ្ណមសូត្រ ទី ១០</h1>
        </header>
        <p><a class='ref km' id='km១៣០' href='#km១៣០'>១៣០</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​​គង់ក្នុងមិគារមាតុប្រាសាទក្នុងបុព្វារាម ជិតក្រុងសាវត្ថី ។ សម័យនោះ​ឯង ព្រះមានព្រះភាគ មានភិក្ខុសង្ឃចោមរោម ទ្រង់គង់ក្នុងទីវាលស្រឡះ ក្នុង​វេលារាត្រី ដែលមានព្រះចន្ទពេញវង់ ជាថ្ងៃឧបោសថ ទី ១៥ ។</p>
        <p><a class='ref km' id='km១៣១' href='#km១៣១'>១៣១</a>គ្រានោះ ព្រះមានព្រះភាគ ទ្រង់ទតចំពោះទៅភិក្ខុសង្ឃដែល​នៅ​​ស្ងៀម ក៏មានព្រះបន្ទូលសួរភិក្ខុទាំងឡាយថា ម្នាលភិក្ខុទាំងឡាយ អសប្បុរស អាចស្គាល់នូវអសប្បុរសថា អ្នកនេះជាអសប្បុរសដែរឬហ្ន៎ ។ ភិក្ខុទាំងឡាយ​ក្រាបទូលថា សូមទ្រង់ព្រះមេត្តាប្រោស មិនស្គាល់ដូច្នោះទេ ។ ម្នាលភិក្ខុ​ទាំង​ឡាយ ត្រូវហើយ ម្នាលភិក្ខុទាំងឡាយ មិនមែនជាហេតុ មិន​មែនជាឱកាស​ទេ ត្រង់ដែលអសប្បុរស អាចស្គាល់នូវអសប្បុរសថា អ្នកនេះ ជាអសប្បុរស ម្នាល​ភិក្ខុទាំងឡាយ មួយទៀត អសប្បុរស អាចស្គាល់នូវ​សប្បុរសថា អ្នកនេះ ជា​សប្បុរសដែរឬ ។ សូមទ្រង់ព្រះមេត្តាប្រោស មិន​អាចស្គាល់ដូច្នោះបានទេ ។ ម្នាល​ភិក្ខុទាំងឡាយ ត្រូវហើយ ម្នាលភិក្ខុទាំង​ឡាយ មិនមែនជាហេតុ មិនមែនជា​ឱកាសដែរ ត្រង់ដែលអសប្បុរស អាច​ស្គាល់​​នូវសប្បុរសថា អ្នកនេះ ជា​សប្បុរស ។</p>
        <p><a class='ref km' id='km១៣២' href='#km១៣២'>១៣២</a>ម្នាលភិក្ខុទាំងឡាយ អសប្បុរស ជាអ្នកប្រកបដោយអសទ្ធម្ម (ធម៌ដ៏លាមក) មានការសេពគប់ជាអសប្បុរស មានគំនិតជាអសប្បុរស មាន​សេចក្តីប្រឹក្សាជាអសប្បុរស មានវាចាជាអសប្បុរស មានការងារជា​អសប្បុ-រស មានទិដ្ឋិជាអសប្បុរស តែងឲ្យទានជាអសប្បុរស ។</p>
        <p><a class='ref km' id='km១៣៣' href='#km១៣៣'>១៣៣</a>ម្នាលភិក្ខុទាំងឡាយ ចុះអសប្បុរស ប្រកបដោយអសទ្ធម្ម ដូចម្តេច ។ ម្នាលភិក្ខុទាំងឡាយ អសប្បុរសក្នុងលោកនេះ មិនមានសទ្ធា មិនមាន​សេចក្តីខ្មាស់បាប មិនមានសេចក្តីខ្លាចបាប ជាអ្នកចេះដឹងតិច ខ្ជិល​ច្រអូស ភ្លេច​ស្មារតី ឥតបញ្ញា ម្នាលភិក្ខុទាំងឡាយ អសប្បុរស ប្រកបដោយ​អសទ្ធម្ម យ៉ាង​នេះឯង ។</p>
        <p><a class='ref km' id='km១៣៤' href='#km១៣៤'>១៣៤</a>ម្នាលភិក្ខុទាំងឡាយ ចុះអសប្បុរស មានការសេពគប់ជា​អសប្បុរស តើដូចម្តេច ។ ម្នាលភិក្ខុទាំងឡាយ ពួកសមណព្រាហ្មណ៍ណា ក្នុង​លោក​នេះ ដែលមិនមានសទ្ធា មិនខ្មា​ស់បាប មិនខ្លាចបាប ចេះដឹងតិច ខ្ជិល​ច្រអូស ភ្លេចស្មារតី ឥតបញ្ញា សមណព្រាហ្មណ៍ទាំងនោះ រមែងបានជា​មិត្ត ជាសំឡាញ់ របស់អសប្បុរសនោះ ម្នាលភិក្ខុទាំងឡាយ អសប្បុរស សេព​គប់នូវ​អសប្បុរស យ៉ាងនេះឯង ។</p>
        <p><a class='ref km' id='km១៣៥' href='#km១៣៥'>១៣៥</a>ម្នាលភិក្ខុទាំងឡាយ ចុះអសប្បុរស មានគំនិតជាអសប្បុរស តើដូចម្តេច ។ ម្នាលភិក្ខុទាំងឡាយ អសប្បុរសក្នុងលោកនេះ គិតដើម្បី​បៀតបៀន​ខ្លួនឯងផង គិតដើម្បីបៀតបៀនអ្នកដទៃផង គិតដើម្បីបៀតបៀន​ទាំងពីរ​ខាង​ផង ម្នាលភិក្ខុទាំងឡាយ អសប្បុរស មានគំនិតជាអសប្បុរស យ៉ាងនេះឯង ។</p>
        <p><a class='ref km' id='km១៣៦' href='#km១៣៦'>១៣៦</a>ម្នាលភិក្ខុទាំងឡាយ ចុះអសប្បុរស មានសេចក្តីប្រឹក្សាជា​អសប្បុរស តើដូចម្តេច ។ ម្នាលភិក្ខុទាំងឡាយ អសប្បុរសក្នុងលោកនេះ ប្រឹក្សា​​ដើម្បីបៀតបៀនខ្លួនឯងផង ប្រឹក្សាដើម្បីបៀតបៀនអ្នកដទៃផង ប្រឹក្សា​ដើម្បី​បៀតបៀនទាំងពីរខាងផង ម្នាលភិក្ខុទាំងឡាយ អសប្បុរស មានសេចក្តីប្រឹក្សា​ជាអសប្បុរស យ៉ាងនេះឯង ។</p>
        <p><a class='ref km' id='km១៣៧' href='#km១៣៧'>១៣៧</a>ម្នាលភិក្ខុទាំងឡាយ ចុះអសប្បុរស មានវាចាជាអសប្បុរស តើដូចម្តេច ។ ម្នាលភិក្ខុទាំងឡាយ អសប្បុរសក្នុងលោកនេះ មាន​ពាក្យ​កុហក ពាក្យញុះញង់ ពាក្យទ្រគោះ ពាក្យរោយរាយឥតប្រយោជន៍ ម្នាល​ភិក្ខុ​​ទាំង​ឡាយ អសប្បុរស មានវាចាជាអសប្បុរស យ៉ាងនេះឯង ។</p>
        <p><a class='ref km' id='km១៣៨' href='#km១៣៨'>១៣៨</a>ម្នាលភិក្ខុទាំងឡាយ ចុះអសប្បុរស មានការងារជាអសប្បុរស តើដូចម្តេច ។ ម្នាលភិក្ខុទាំងឡាយ អសប្បុរសក្នុងលោកនេះ ជាអ្នកសម្លាប់​សត្វ លួចទ្រព្យគេ ប្រព្រឹត្តខុសក្នុងកាម ម្នាលភិក្ខុទាំងឡាយ អសប្បុរស មានការងារ​ជាអសប្បុរស យ៉ាងនេះឯង ។</p>
        <p><a class='ref km' id='km១៣៩' href='#km១៣៩'>១៣៩</a>ម្នាលភិក្ខុទាំងឡាយ ចុះអសប្បុរស មានទិដ្ឋិជាអសប្បុរស តើ​ដូចម្តេច ។ ម្នាលភិក្ខុទាំងឡាយ អសប្បុរសក្នុងលោកនេះ មានសេចក្តីយល់​ឃើញយ៉ាងនេះថា ទានដែលបុគ្គលឲ្យហើយ មិនមានផល ការបូជាធំ មិន​មាន​ផល ការបូជាតូច មិនមានផល ផលវិបាកនៃកម្ម ល្អនិងអាក្រក់ មិនមាន លោកនេះ មិនមាន លោកខាងមុខ មិនមាន ការប្រតិបត្តិល្អអាក្រក់ក្នុងមាតា មិនមានផល ការប្រតិបត្តិល្អអាក្រក់ក្នុងបិតា មិនមានផល សត្វដែលជា​ឱបបាតិកៈ មិនមាន សមណព្រហ្មណ៍ក្នុងលោកនេះ ដែលប្រព្រឹត្តល្អ ប្រតិបត្តិ​​ល្អ ធ្វើឲ្យជាក់ច្បាស់ដោយបញ្ញាដ៏ឧត្តម នៃខ្លួនឯង នូវលោកនេះផង លោកខាង​មុខផង ហើយអាចប្រកាសបាន មិនមានឡើយ ម្នាលភិក្ខុទាំង​ឡាយ អសប្បុរស មានទិដ្ឋិជាអសប្បុរស យ៉ាងនេះឯង ។</p>
        <p><a class='ref km' id='km១៤០' href='#km១៤០'>១៤០</a>ម្នាលភិក្ខុទាំងឡាយ ចុះអសប្បុរស ឲ្យអសប្បុរិសទាន តើ​ដូចម្តេច ។ ម្នាលភិក្ខុទាំងឡាយ អសប្បុរសក្នុងលោកនេះ ឲ្យទានដោយមិន​គោរព ឲ្យទានមិនមែនឲ្យដោយដៃរបស់ខ្លួន ឲ្យទានមិនធ្វើសេចក្តី​កោត​ក្រែង ឲ្យទានបោះគ្រវែងចោល មិនបាន​យល់ឃើញផលហើយឲ្យទាន ម្នាល​ភិក្ខុ​​ទាំងឡាយ អសប្បុរស ឲ្យអសប្បុរិសទាន យ៉ាងនេះឯង ។</p>
        <p><a class='ref km' id='km១៤១' href='#km១៤១'>១៤១</a>ម្នាលភិក្ខុទាំងឡាយ អសប្បុរសនោះឯង ប្រកបដោយអសទ្ធម្ម​យ៉ាងនេះ មានការសេពគប់ជាអសប្បុរសយ៉ាងនេះ មានគំនិតជាអសប្បុរស​យ៉ាងនេះ មានសេចក្តីប្រឹក្សាជាអសប្បុរសយ៉ាងនេះ មានវាចាជាអសប្បុរស​យ៉ាងនេះ មានការងារជាអសប្បុរសយ៉ាងនេះ មានទិដ្ឋិជាអសប្បុរសយ៉ាង​នេះ ឲ្យទានជាអសប្បុរសយ៉ាងនេះហើយ លុះមានរាងកាយបែកធ្លាយទៅ ខាងមុខ​បន្ទាប់អំពីមរណៈ តែងទៅកើតក្នុងគតិ របស់ពួកអសប្បុរស ។ ម្នាល​ភិក្ខុ​ទាំងឡាយ ឯគតិរបស់ពួកអសប្បុរស តើដូចម្តេច គតិរបស់ពួក​អសប្បុ-រស គឺនរក ឬកំណើតតិរច្ឆាន ។</p>
        <p><a class='ref km' id='km១៤២' href='#km១៤២'>១៤២</a>ម្នាលភិក្ខុទាំងឡាយ សប្បុរស អាចស្គាល់នូវសប្បុរសថា អ្នក​នេះ​ជាសប្បុរសដែរឬ ។ ព្រះករុណា ព្រះអង្គ ។ ម្នាលភិក្ខុទាំងឡាយ ត្រូវ​ហើយ ម្នាលភិក្ខុទាំងឡាយ ការណ៍នុ៎ះរមែងមានពិត គឺត្រង់ដែលសប្បុរស អាចស្គាល់​នូវសប្បុរសថា អ្នកនេះ ជាសប្បុរស ម្នាលភិក្ខុទាំងឡាយ មួយ​ទៀត សប្បុរសអាចស្គាល់នូវអសប្បុរសថា អ្នកនេះជាអសប្បុរសដែរឬ ។ ព្រះករុណា ព្រះ​អង្គ ។ ម្នាលភិក្ខុទាំង​ឡាយ ត្រូវហើយ ម្នាលភិក្ខុទាំងឡាយ ការណ៍នុ៎ះក៏រមែង​មាន​ពិត គឺត្រង់ដែលសប្បុរស អាចស្គាល់នូវអសប្បុរសថា អ្នកនេះជា​អសប្បុរស ។</p>
        <p><a class='ref km' id='km១៤៣' href='#km១៤៣'>១៤៣</a>ម្នាលភិក្ខុទាំងឡាយ សប្បុរស រមែងប្រកបដោយព្រះសទ្ធម្ម ជា​​​​អ្នកមានការសេពគប់ជាសប្បុរស មានគំនិតជាសប្បុរស មានសេចក្តី​ប្រឹក្សា​ជា​​សប្បុរស មានវាចាជាសប្បុរស មានការងារជាសប្បុរស មានទិដ្ឋិជា​សប្បុរស តែងឲ្យនូវទានជាសប្បុរស ។</p>
        <p><a class='ref km' id='km១៤៤' href='#km១៤៤'>១៤៤</a>ម្នាលភិក្ខុទាំងឡាយ ចុះសប្បុរស ប្រកបដោយព្រះសទ្ធម្ម តើ​ដូចម្តេច ។ ម្នាលភិក្ខុទាំងឡាយ សប្បុរសក្នុងលោកនេះ ជាអ្នកមានសទ្ធា មានសេចក្តីខ្មាស់បាប មានសេចក្តីខ្លាចបាប ជាអ្នកចេះដឹងច្រើន មាន​ព្យាយាម​​តឹងតែង មានស្មារតីតម្កល់ខ្ជាប់ មានបញ្ញា ម្នាលភិក្ខុទាំងឡាយ សប្បុរស រមែង​ប្រកបដោយព្រះសទ្ធម្ម យ៉ាងនេះឯង ។</p>
        <p><a class='ref km' id='km១៤៥' href='#km១៤៥'>១៤៥</a>ម្នាលភិក្ខុទាំងឡាយ ចុះសប្បុរស មានការសេពគប់ជា​សប្បុ-រស​ តើដូចម្តេច ។ ម្នាលភិក្ខុទាំងឡាយ ក្នុងលោកនេះ ពួកសមណ​ព្រាហ្មណ៍​ណា​ ដែលមានសទ្ធា មានសេចក្តីខ្មាស់បាប មានសេចក្តីខ្លាចបាប ជាអ្នកចេះ​ដឹងច្រើន មានព្យាយាមតឹងតែង មានស្មារតីតម្កល់ខ្ជាប់ មានបញ្ញា ពួក​សមណ​​ព្រាហ្មណ៍នោះ រមែងបានជាមិត្ត​ ជាសំឡាញ់ នៃសប្បុរសនោះ ម្នាលភិក្ខុ​ទាំងឡាយ សប្បុរសមានការសេពគប់ជាសប្បុរស យ៉ាងនេះឯង ។</p>
        <p><a class='ref km' id='km១៤៦' href='#km១៤៦'>១៤៦</a>ម្នាលភិក្ខុទាំងឡាយ ចុះសប្បុរស មានគំនិតជាសប្បុរស តើ​ដូចម្តេច ។ ម្នាលភិក្ខុទាំងឡាយ សប្បុរសក្នុងលោកនេះ មិនគិតដើម្បីបៀត​បៀន​ខ្លួនឯង មិនគិតដើម្បីបៀតបៀនអ្នកដទៃ មិនគិតដើម្បីបៀតបៀនទាំង​ពីរ​ខាង ម្នាលភិក្ខុទាំងឡាយ សប្បុរស មានគំនិតជាសប្បុរស យ៉ាងនេះឯង ។</p>
        <p><a class='ref km' id='km១៤៧' href='#km១៤៧'>១៤៧</a>ម្នាលភិក្ខុទាំងឡាយ ចុះសប្បុរស មានសេចក្តីប្រឹក្សាជា​សប្បុ-រស តើដូចម្តេច ។ ម្នាលភិក្ខុទាំងឡាយ សប្បុរសក្នុងលោកនេះ មិនប្រឹក្សា​ដើម្បី​បៀត​បៀនខ្លួនឯង មិនប្រឹក្សាដើម្បីបៀតបៀនអ្នកដ៏ទៃ មិនប្រឹក្សាដើម្បី​បៀតបៀន​ទាំងពីរខាង ម្នាលភិក្ខុទាំងឡាយ សប្បុរស មានសេចក្តីប្រឹក្សាជា​សប្បុរស យ៉ាងនេះឯង ។</p>
        <p><a class='ref km' id='km១៤៨' href='#km១៤៨'>១៤៨</a>ម្នាលភិក្ខុទាំងឡាយ ចុះសប្បុរស មានវាចាជាសប្បុរស តើ​ដូចម្តេច ។ ម្នាលភិក្ខុទាំងឡាយ សប្បុរសក្នុងលោកនេះ វៀរចាកពាក្យកុហក វៀរចាកពាក្យញុះញង់ វៀរចាកពាក្យទ្រគោះ វៀរចាកពាក្យរោយរាយឥត​ប្រយោជន៍ ម្នាលភិក្ខុទាំងឡាយ សប្បុរសមានវាចាជាសប្បុរស យ៉ាងនេះឯង ។</p>
        <p><a class='ref km' id='km១៤៩' href='#km១៤៩'>១៤៩</a>ម្នាលភិក្ខុទាំងឡាយ ចុះសប្បុរស មានការងារជាសប្បុរស តើ​ដូចម្តេច ។ ម្នាលភិក្ខុទាំងឡាយ សប្បុរសក្នុងលោកនេះ វៀរចាកការសម្លាប់​សត្វ វៀរចាកការលួចទ្រព្យគេ វៀរចាកការប្រព្រឹត្តខុសក្នុងកាមទាំងឡាយ ម្នាលភិក្ខុទាំងឡាយ សប្បុរសមានការងារជាសប្បុរស យ៉ាងនេះឯង ។</p>
        <p><a class='ref km' id='km១៥០' href='#km១៥០'>១៥០</a>ម្នាលភិក្ខុទាំងឡាយ ចុះសប្បុរស មានទិដ្ឋិជាសប្បុរស តើដូច​ម្តេច ។ ម្នាលភិក្ខុទាំងឡាយ សប្បុរសក្នុងលោកនេះ មានសេចក្តីយល់ ឃើញយ៉ាងនេះ​ថា ទាន ដែលបុគ្គលឲ្យហើយ មានផល ការបូជាធំ មាន​ផល ការបូជាតូច មានផល ផលនិងវិបាកនៃកម្ម ដែលល្អនិងអាក្រក់ មាន លោកនេះ មានលោក​ខាងមុខ មាន ការប្រតិបត្តិ​ល្អអាក្រក់ក្នុងមាតា​ មាន​ផល ការប្រតិបត្តិល្អ​អាក្រក់ក្នុងបិតាមានផល សត្វជា​ឱបបាតិកៈ មានពួក​សមណព្រាហ្មណ៍​ ក្នុងលោក ដែលប្រព្រឹត្តល្អ ប្រតិបត្តិល្អ ធ្វើឲ្យជាក់ច្បាស់ ដោយបញ្ញាដ៏ឧត្តមនៃខ្លួនឯង នូវលោកនេះផង លោកខាងមុខផង ហើយ​អាចនឹងប្រកាសបាន រមែងមាន ម្នាលភិក្ខុទាំងឡាយ សប្បុរស មានទិដ្ឋិជា​សប្បុរស យ៉ាងនេះឯង ។</p>
        <p><a class='ref km' id='km១៥១' href='#km១៥១'>១៥១</a>ម្នាលភិក្ខុទាំងឡាយ ចុះសប្បុរស តែងឲ្យទានជាសប្បុរស តើដូចម្តេច ។ ម្នាលភិក្ខុទាំងឡាយ សប្បុរស ក្នុងលោកនេះ ឲ្យទានដោយ​គោរព ធ្វើនូវសេចក្តីកោតក្រែងហើយឲ្យទាន ឲ្យទានដ៏បរិសុទ្ធ មានសេចក្តី​យល់​ឃើញនូវផលហើយឲ្យទាន ម្នាលភិក្ខុទាំងឡាយ សប្បុរស តែងឲ្យទាន​ជា​សប្បុរស យ៉ាងនេះឯង ។</p>
        <p><a class='ref km' id='km១៥២' href='#km១៥២'>១៥២</a>ម្នាលភិក្ខុទាំងឡាយ សប្បុរសនោះឯង ប្រកបដោយព្រះសទ្ធម្ម​ យ៉ាងនេះ មានការសេពគប់ជាសប្បុរសយ៉ាងនេះ មានគំនិតជាសប្បុរស​យ៉ាង​នេះ មានសេចក្តីប្រឹក្សាជាសប្បុរសយ៉ាងនេះ មានវាចាជាសប្បុរស​យ៉ាង​នេះ មានការងារជាសប្បុរសយ៉ាងនេះ មានទិដ្ឋិជាសប្បុរសយ៉ាងនេះ ឲ្យទាន​ជា​សប្បុរសយ៉ាងនេះ លុះមានរាងកាយបែកធ្លាយទៅ ខាងមុខ បន្ទាប់អំពី​មរណៈ តែងទៅកើតក្នុងគតិរបស់សប្បុរស ម្នាលភិក្ខុទាំងឡាយ ចុះគតិរបស់​សប្បុរស តើដូចម្តេច គតិរបស់សប្បុរសនោះ គឺសភាពជាទេវតា ដ៏ស្តុកស្តម្ភ ឬសភាពជាមនុស្សដ៏ស្តុកស្តម្ភ ។ លុះព្រះមានព្រះភាគ ទ្រង់​ត្រាស់​សូត្រនេះចប់​ហើយ ភិក្ខុទាំងនោះ ជាអ្នកមានសេចក្តីត្រេកអរ ក៏បាន​ត្រេកអ​រចំពោះភាសិត របស់ព្រះមានព្រះភាគ ។</p>
        <p>ចប់ ចូឡបុណ្ណមសូត្រ ទី ១០ ។</p>
        <p>ចប់ ទេវទហវគ្គ ទី ១ ។</p>
        <p>ឧទ្ទាននៃទេវទហវគ្គនោះ ដូច្នេះ</p>
        <p>ទេវទហសូត្រ ១ បញ្ចត្តយសូត្រ ១ កិន្តិសូត្រ ១ រឿងនិគន្ថនាដ​បុត្រ ក្នុង​សាមគ្គាមសូត្រ ១ ការព្យាករណ៍នូវអរហត្ត​ផល​ ក្នុង​សុនក្ខត្តសូត្រ ១ ដំណើរ​ព្រះអង្គគង់ក្នុងកម្មាសធម្មនិគម ក្នុង​ដែនកុរុ ក្នុងអានេញ្ជសប្បាយសូត្រ ១ គណកមោគ្គល្លាន​សូត្រ ១ គោបកមោគ្គល្លានសូត្រ ១ រឿងព្រះអង្គគង់ក្នុង​ទីវាលក្នុង​រាត្រី មានព្រះចន្រ្ទពេញវង់ ក្នុងមហាបុណ្ណមសូត្រ ១ ចូឡ-បុណ្ណម​​​​​សូត្រ ១ ឈ្មោះថា ទេវទហវគ្គ ដ៏ប្រសើរជាវគ្គដំបូង ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>