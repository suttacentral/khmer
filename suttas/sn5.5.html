<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn5.5' lang='km'>
        <header>
            <ul>
            </ul>
            <h1>ឧប្បល​វណ្ណា​សូត្រ ទី ៥</h1>
        </header>
        <p><a class='ref km' id='km១៣' href='#km១៣'>១៣</a>សាវត្ថី​និទាន។ គ្រានោះ ឧប្បល​វណ្ណា​ភិក្ខុនី ស្លៀក​ស្បង់ក្នុង​បុព្វណ្ហសម័យ។បេ។ ឋិត​នៅ​ក្រោម​ម្លប់​ដើម​សាលព្រឹក្ស ដែល​មាន​ផ្កា​រីក​ស្គុសស្គាយ មួយ​ដើម។</p>
        <p><a class='ref km' id='km១៤' href='#km១៤'>១៤</a>គ្រានោះ មារ​មាន​ចិត្ត​បាប មាន​ប្រាថ្នា​ដើម្បី​ញ៉ាំង​ភ័យ សេចក្ដី​តក់ស្លុត​និងសេចក្តី​ព្រឺរោម ឲ្យ​កើត​ឡើង​ដល់​ឧប្បល​វណ្ណា​ភិក្ខុនី មាន​ប្រាថ្នា​ឲ្យ​នាង​ឃ្លាត​ចាក​សមាធិ ហើយ​ចូលទៅ​រក​ឧប្បល​វណ្ណា​ភិក្ខុនី លុះ​ចូល​ទៅ​ដល់​ហើយ បាន​ពោល​គាថា​នឹង​​ឧប្បល​វណ្ណា​ភិក្ខុនី​ថា</p>
        <p>ម្នាល​ភិក្ខុនី នាង​អាស្រ័យ​នៅ​ដើម​សាលព្រឹក្ស មាន​ចុង​ប្រកបដោយ​ផ្កា​រីក​ស្គុសស្គាយ ឋិតនៅ​តែ​ម្នាក់ឯង ក្រោម​ម្លប់​ដើម​សាលព្រឹក្ស ធាតុ​គឺ​ភេទ ជា​គម្រប់​ពីរ​របស់​នាង​មិន​មាន គួរតែ​មាន​ស្ត្រី​ទាំងឡាយ ប្រាកដ​ដូចជា​នាង មក​ក្នុង​ទីនេះ​ផង នាង​ខ្លាច​អំពើ​ពាល របស់​ពួក​អ្នកលេង​ឬ។</p>
        <p><a class='ref km' id='km១៥' href='#km១៥'>១៥</a>លំដាប់នោះ ឧប្បល​វណ្ណា​ភិក្ខុនី មាន​សេចក្ដី​ត្រិះរិះ យ៉ាង​នេះ​ថា អ្នក​នេះ​ជា​អ្វី​ហ្ន៎ ជា​មនុស្ស​ឬ​ជា​អមនុស្ស (មក) ពោល​គាថា​ដូច្នេះ។ ទើប​ឧប្បល​វណ្ណា​ភិក្ខុនី មាន​សេចក្ដី​ចូលចិត្ត​ដូច្នេះ​ថា នេះ​ពិតជា​មារ​មាន​ចិត្ត​បាប ញ៉ាំង​ភ័យ។បេ។ ដល់​អាត្មា​អញ បានជា​ពោល​គាថា។ លុះ​ឧប្បលវណ្ណា​ភិក្ខុនី ដឹង​ច្បាស់​ថា នេះ​ជា​មារ​មាន​ចិត្ត​បាប​ហើយ បាន​ពោល​គាថា​ទាំងឡាយនឹង​មារ​មាន​ចិត្ត​បាប​ថា</p>
        <p>អ្នកលេង​មួយ​រយ​នាក់​ក៏​ដោយ មួយ​ពាន់​នាក់​ក៏ដោយ ជន​ទាំងឡាយ​ប្រាកដ​ដូចជា​អ្នក ដែល​មក​ក្នុង​ទីនេះ​ក៏​ដោយ យើង​ក៏​មិន​ព្រឺរោម មិន​តក់ស្លុត​ទេ ម្នាល​មារ យើង​សូម្បីតែ​ម្នាក់ឯង​មែន ក៏​មិន​ខ្លាច​អ្នក​ឡើយ យើង​នេះ​ចង់​ឲ្យ​បាត់​ទៅ​ក៏បាន ចង់​ចូល​ក្នុង​ពោះ​អ្នក​ក៏បាន អ្នក​មិន​ឃើញ​យើង ដែល​កំពុង​ឋិតនៅ​ក្នុង​ចន្លោះ​រោម​ភ្នែក​ឡើយ យើង​ជា​ស្ត្រី​ស្ទាត់ ក្នុង​ចិត្ត ឥទ្ធិបាទ​ទាំងឡាយ យើង​បាន​ចម្រើន​ហើយ ដោយ​ប្រពៃ យើង​ផុត​ហើយ​ចាក​ចំណង​ទាំងអស់ នែ​អាវុសោ យើង​មិន​ខ្លាច​អ្នក​ទេ។</p>
        <p>លំដាប់នោះ មារ​មាន​ចិត្ត​បាប ដឹង​ថា ឧប្បល​វណ្ណាភិក្ខុនី​ស្គាល់​អញ​ហើយ ក៏​មាន​សេចក្ដី​ទុក្ខតូច​ចិត្ត បាត់​អំពី​ទីនោះ​ឯង។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>