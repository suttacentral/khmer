<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.1' lang='km'>
        <header>
            <ul>
                <li>កោសលសំយុត្ត</li>
                <li>ទហរវគ្គ ទី ១</li>
            </ul>
            <h1>ទហរសូត្រ ​​​ទី ១</h1>
        </header>
        <p><a class='ref km' id='km326' href='#km326'>៣២៦</a>បានស្ដាបមកយ៉ាងនេះ ។ សម័យមួយ ព្រះមានព្រះភាគ ទ្រង់គង់ក្នុងវត្ត​ជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ គ្រានោះ ព្រះបាទបសេនទិកោសល ចូលទៅគាល់ព្រះមានព្រះភាគ លុះចូលទៅដល់ហើយ ក៏ធ្វើនូវសាចក្ដីរីករាយ ជាមួយនឹងព្រះមានព្រះភាគ លុះបញ្ចប់ពាក្យដែលគួររីរាយ និងពាក្យដែលគួររឭកហើយ ក៏គង់នៅក្នុងទីសមគួរ ។ </p>
        <p><a class='ref km' id='km327' href='#km327'>៣២៧</a>លុះព្រះបាទបសេនទិកោសល គង់នៅក្នុងទីសមគួរហើយ ក៏ក្រាបបង្គំ​ទូលសួរ​ព្រះមានព្រះភាគ ដូច្នេះថា ព្រះគោតមដ៏ចម្រើនប្ដេជ្ញាថា ត្រាស់ដឹងនូវអនុត្តរសម្មាសម្ពោធិញ្ញាណដូច្នេះឬទេ ។ ព្រះអង្គត្រាស់ថា បពិត្រមហារាជ បុគ្គលនិយាយដោយប្រពៃ នូវពាក្យណាថា តថាគតត្រាស់ដឹងនូវអនុត្តរសម្មាសម្ពោធិញ្ញាណ បុគ្គលពោលពាក្យនោះ ចំពោះតថាគត ឈ្មោះថាពោលដោយប្រពៃ បពិត្រមហារាជ ព្រោះថា តថាគតត្រាស់ដឹងនូវអនុត្តរសម្មាសម្ពោធិញ្ញាណមែន ។</p>
        <p><a class='ref km' id='km328' href='#km328'>៣២៨</a>ព្រះរាជាត្រាស់ថា បពិត្រព្រះគោតមដ៏ចម្រើន ពួកសមណ-ព្រាហ្មណ៍​ណា ដែលមានពួក មានគណៈ ជអាចារ្យរបស់គណៈ មានកេរ្ដិ៍ឈ្មោះបាកដ ជាអ្នកមាន​យស ជាអ្នកធ្វើនូវលទ្ធិដូចជាកំពង់ ដែលជាច្រើនសន្មតថាជាសប្បុរ គឺគ្រូឈ្មោះ​បូរណកស្សប ១ មក្ខលិគោសាល ១ និគន្ថ-នាដបុត្ត ១ សញ្ជយវេលដ្ឋបុត្ត ១ បកុធកច្ចាយនៈ ១ អជិតកេសកម្ពល ១ ឯសមណព្រាហ្មណ៍ទាំងនោះ កាលដែលខ្ញុំព្រះ​អង្គបានសួរហើយថា លោកទាំងឡាយ ប្ដេជ្ញាខ្លួនថា ត្រាស់ដឹងនូវអនុត្តរសម្មាសម្ពោធិញ្ញាណ​​​ឬ ក៏មិនប្ដេជ្ញាខ្លួនថា ត្រាស់ដឹងនូវអនុត្តរសម្មាសម្ពោធិញ្ញាណ ចំណែកព្រះ​គោតម​​ដ៏ចម្រើន ក្មេងដោយកំណើតផង ថ្មីដោយផ្នួសផង មែនឬ ។</p>
        <p><a class='ref km' id='km329' href='#km329'>៣២៩</a>បពិត្រមហារាជ សភាវៈ ៤ ពួកនេះ បុគ្គលមិនគប្បីមើល ងាយថា ក្មេង​ឡើយ ឯសភាវៈ ៤ ពួកនោះ តើដូចម្ដេច បពិត្រមហារាជ ក្សត្រិយ៍ បុគ្គលមិនគប្បី មើលងាយថា ក្មេង មិនគប្បីរិះគន់ថា ក្មេង ១ បពិត្រមហារាជ ពស់ បុគ្គលមិនគប្បីមើលងាយ ថា ក្មេង មិនគប្បីរិះគន់ថា ក្មេង ១ បពិត្រមហារាជ ភ្លើង បុគ្គលមិនគប្បីមើលងាយ ថា ក្មេង មិនគប្បីរិះគន់ថា ក្មេង គឺថាភ្លើងតិច ១ បពិត្រមហារាជ ភិក្ខុ បុគ្គលមិនគប្បី មើលងាយថា ក្មេង មិនគប្បីរិះគន់ថា ក្មេង ១ បពិត្រមហារាជ សភាវៈ ៤ ពួកនេះឯង បុគ្គល​​​មិន​គប្បីមើលងាយថា ក្មេង មិនគប្បីរិះគន់ថា ក្មេង ឡើយ ។ </p>
        <p><a class='ref km' id='km330' href='#km330'>៣៣០</a>ព្រះមានព្រះភាគ បានត្រាស់ពាក្យនេះរួចហើយ ព្រះសុគតជាសាស្ដា លុះ ត្រាស់ពាក្យនេះរួចហើយ ក៏ទ្រង់ត្រាស់ពាក្យដូច្នេះ តទៅទៀតថា</p>
        <p>បុគ្គលមិនគប្បីមើលងាយក្សត្រិយ៍ ដែលបរិបូណ៌ដោយជាតិ មានជាតិដ៏ខ្ពង់ខ្ពស់ មានយសបរិវារ ថា ក្មេង មិនគប្បីរិះគន់ក្សត្រិយ៍នោះ ថា ក្មេងទេ ព្រោះក្សត្រិយ៍នោះ រមែងមានឋានៈជាធំជាងមនុស្ស លុះបានសោយរាជសម្បិត្តហើយ ក្សត្រិយ៍នោះទ្រង់ក្រោធឡើង រមែងព្យាយាមដ៏ក្លា ខ្លាំង ចំពោះបុគ្គលនោះ ដោយព្រះរាជអាជ្ញា ព្រោះហេតុនោះ បុគ្គលកាលរក្សានូវជីវិតរបស់ខ្លួន គប្បីវៀរនូវក្សត្រិយ៍នោះ បុគ្គលឃើញនូវពស់ ក្នុងទីណា ទោះក្នុងស្រុកក្ដី ព្រៃក្ដី កុំគប្បីមើលងាយថា តូច កុំគប្បីបំពាននូវពស់នោះថាតូច ព្រោះពស់មានតេជះតែងត្រាច់ទៅដោយភេទ មានប្រការផ្សេងៗ ពស់នោះបើជួបនឹងមនុស្សប្រុសក្ដី ស្រីក្ដី ដែលល្ងង់ តែងចឹកក្នុងកាលណាមួយ ព្រោះហេតុនោះ បុគ្គលកាលរក្សាជីវិតរបស់ខ្លួន គប្បីវៀរពស់នោះឲ្យស្រឡះ បុគ្គលមិនគប្បីមើលងាយភ្លើង ដែលមាន អណ្ដាត មានចំណីគឺឧសច្រើន មានផ្លូវគឺស្នាមប្រឆេះខ្មៅ ថាជាភ្លើងតិច កុំគប្បីបំពានភ្លើងនោះថា តិចឡើយ ដ្បិតភ្លើងនោះ លុះបានកម្ទេចជាគ្រឿងឆេះហើយ នឹងទៅជាភ្លើងធំបាន ភ្លើងនោះ ជួបនឹងមនុស្សប្រុសក្ដី ស្រីក្ដី ដែលល្ងង់ តែងឆេះក្នុងកាលណាមួយ ព្រោះហេតុនោះបុគ្គលកាលរក្សាជីវិតរបស់ខ្លួន គប្បីវៀរនូវភ្លើងនោះ ភ្លើងជាសភាវៈធ្វើឲ្យស្អាត ជាសភាវៈមានផ្លូវខ្មៅ បើឆេះនូវព្រៃណា ឯសភាវៈដុះនៅលើផែនដីទាំងឡាយ (មានឈើនិងស្មៅជាដើម) តែងដុះឡើងក្នុងព្រៃនោះវិញ ក្នុងកាលដែលកន្លងទៅនៃថ្ងៃនិងយប់ ឯភិក្ខុដែលបរិបូណ៌ដោយសីល បើឆេះនូវបុគ្គលណា ដោយតេជះហើយ ពួកកូននិងសត្វចិញ្ចឹមរបស់បុគ្គលនោះ​ ក៏មិនមាននៅពួកជនជាញាតិ ​ក៏មិនបាននូវទ្រព្យ ​ឯពួកជនមិនមែនជាកូនចៅ និងជនមិនមែនជាញាតិទាំងនោះ (មិនចម្រើនឡើយ) ដូចជាត្នោតកំបុតក ព្រោះហេតុនោះ បុរសជាបណ្ឌិត កាលបើឃើញច្បាស់នូវភ័យនៃខ្លួន គប្បីប្រព្រឹតឲ្យស្មើដោយប្រពៃ ចំពោះពស់ផង ភ្លើងផង ក្សត្រិយ៍ដែលមានយសផង និងភិក្ខុដែលបរិបូណ៌ដោយសីលផង ។</p>
        <p><a class='ref km' id='km331' href='#km331'>៣៣១</a>កាលបើព្រះមានព្រះភាគ ត្រាស់យ៉ាងនេះហើយ ព្រះបាទបសេនទិកោសល ក៏ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ច្បាស់ពេកណាស់ បពិត្រព្រះអង្គដ៏ចម្រើន ច្បាស់ពេកណាស់ បពិត្រព្រះអង្គដ៏ចម្រើន ដូចបុគ្គលផ្ងារ នូវរបស់ដែលផ្កាប់ ឬបើកនូវរបស់ដែលកំបាំង ពុំនោះសោត ដូចបុគ្គលប្រាប់ផ្លូវដល់មនុស្សអ្នកវង្វេងទិស ឬទ្រោលនូវប្រទីបបំភ្លឺក្នុងទីងងឹត ដោយគិតថា មនុស្សអ្នកមានភ្នែក រមែងឃើញរូបទាំងឡាយបាន យ៉ាងណាមិញ ធម៌ដែលព្រះមានព្រះភាគទ្រង់ សំដែងហើយ ដោយអនេកបរិកបរិយា ក៏យ៉ាងនោះដែរ បពិត្រព្រះអង្គដ៏ចម្រើន ខ្ញុំព្រះអង្គនេះ សូមដល់នូវព្រះមានព្រះភាគ ទាំងព្រះធម៌ ទាំងភិក្ខុសង្ឃ ថាជាទីពឹងទីរឭក សូមព្រះមានព្រះភាគ ទ្រង់ជ្រាបនូវខ្ញុំព្រះអង្គ ថាជាឧបាសក អ្នកដល់នូវព្រះរតនត្រ័យជាទីពឹង ទីរឭក ស្មើដោយជីវិត តាំងតែអំពីថ្ងៃនេះជាដើមទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>