<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn91' lang='km'>
        <header>
            <ul>
                <li>ព្រាហ្មណវគ្គ</li>
            </ul>
            <h1>ព្រហ្មាយុសូត្រទី ១</h1>
        </header>
        <p><a class='ref km' id='km1' href='#km1'>១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ ស្តេចទៅកាន់ចារិក ក្នុងដែនវិទេហៈជាមួយនឹងភិក្ខុសង្ឃច្រើន គឺភិក្ខុ ប្រមាណ ៥០០ រូប ។​ សម័យនោះ​ឯង​​​​​​​​​​​​​ ព្រហា្មយុព្រាហ្មណ៏នៅអាស្រ័យ​ ក្នុងនគរមិថិលា​ជាមនុស្សជ​រា​ ព្រឹទា្ធ​ ចាស់​កន្លងកាលវែងឆ្ងាយ​ មកដល់ បច្ចិមវ័យហើយមាន​អាយុ​ ១២០ ឆ្នាំ អំពីកំណើតជាអ្នកចេះចប់នូវព្រះ ត្រៃវេទ ព្រមទាំងគម្ពីរឈ្មោះនិឃណ្ឌុ និង គម្ពីរឈ្មោះកេដុភៈ ព្រមទាំង អក្ខរប្បភេទ មានគម្ពីឈ្មោះឥតិហាសៈជាគំរប់ ៥​ ជាអ្នកដឹងនូវបទនៃវេទជា អ្នកដឹងនូវវេយ្យាកណ៍ជាអ្នកមិនទើសទាល់​ក្នុងគម្ពីរលោកាយតៈ និងគម្ពីរ មហាបុរិសលក្ខិណៈ ។ ព្រហា្មយុព្រាហ្មណ៏ បានឮដំណឹងថា ព្រះសមណ- គោតម​ជា​សក្សបុត្រ ចេញចាកសក្យត្រកូលទ្រង់ព្រះផ្នួស ឥឡូវសេ្ដចមក កាន់ចារិក​ក្នុង​​​​ដែន​វិទេហៈ ជាមួយនឹងភិក្ខុសង្ឃច្រើន គឺភិក្ខុប្រមាណ ៥០០ រូប​ ឯកិត្តិសព្ទល្អនៃព្រះគោតម​ដ៏​ចម្រើននោះ ខ្ចរខ្ចាយសុសសាយ ទៅយ៉ាង នេះថា ព្រះមានព្រះភាគអង្គនោះ​​ ទ្រង់ឆ្ងាយ​ចាក​​កិលេស ទ្រង់ត្រាស់ដឹង ដោយព្រះអង្គឯងដោយ​ប្រពៃ ទ្រង់បរិបូណ៌ដោយវិជ្ជានិង​ចរណៈ ទ្រង់មាន​ព្រះដំណើរល្អ ទ្រង់ជ្រាបច្បាស់នូវត្រៃលោក ទ្រង់ប្រសើរដោយ​សិលា​​ទិគុណ ទ្រង់ទូន្មាននូវបុរសដែលគួរទូន្មាន ទ្រង់ជាសាស្តានៃទេវតា​និង​មនុស្ស ទ្រង់ត្រាស់ដឹងនូវចតុរារិយសច្ច ទ្រង់លែងត្រឡប់មកកាន់តៃ្រភព ទៀតហើយ ព្រះមាន​ព្រះភាគអង្គនោះ ទ្រង់ធ្វើអោយជាក់ច្បាស់ ដោយ​បញ្ញា​ដ៏ឧត្តមរបស់ព្រះអង្គ នូវលោកនេះ ព្រមទាំងទេវលោក មារលោក ព្រហ្មលោក នូវពពួកសត្វ ព្រមទាំងសមណពា្រណ៍ ទាំងមនុស្សជា សម្មតិទេព និងមនុស្សដ៏សេស ​ហើយ​ប្រកាស ព្រះមានព្រះភាគអង្គនោះ​ទ្រង់សម្តែងធម៌ មានលំអខាងដើម មានលំអកណ្តាល មានលំអខាងចុង បរិបូណ៌ដោយអត្ថ បរិបូណ៌ដោយព្យពា្ជនៈ ទ្រង់ប្រកាសនូវ​ព្រហ្មរិយធម៌ ដ៏បរិសុទ្ធបរិបូរណ៌ទាំងអស់ ក៏ការបានជួបព្រះអរហន្ត ដែលមានសភាព​ដូច្នេះ ជាការប្រពៃពេកណាស់ ។​</p>
        <p><a class='ref km' id='km2' href='#km2'>២</a>សម័យនោះឯង ព្រហា្មយុព្រាហ្មណ៍ មានកូនសិស្សម្នាក់ឈ្មោះ​ឧត្តរមាណព ជាអ្នកចេះចប់នូវត្រៃវេទ ព្រមទាំងគម្ពីឈ្មោះនិឃណ្ខុនិងគម្ពីរ ឈ្មោះកេដុភៈ​ ព្រមទាំង​អក្ខរប្បភេទ មានគម្ពីរឈ្មោះឥតិហាសៈជាគំរប់ ៥ ជាអ្នកដឹងនូវបទនៃវេទ ជាអ្នកដឹងនូវវេយ្យាករណ៍ ជាអ្នកមិនទើសទាល់ក្នុង គម្ពីរលោកាយតៈ និងគម្ពីរមហាបុរិសលក្ខណៈ ។ គ្រានោះ ព្រហា្មយុ- ព្រាហ្មណ៍ ហៅឧត្តរមាណពមកថា​ នៃបាឧត្តរព្រះសមណគោតមនេះ ជា សក្យបុត្រចេញចាកសក្យត្រកូលទ្រង់ព្រះផ្នូស ឥឡូវសេ្ដចមកកាន់ចារិក ក្នុង ដែនវិទេហៈ ជាមូយនឹងភិក្ខុសង្ឃច្រើន គឺភិក្ខុប្រមាណ ៥០០ រូប ឯកិតិ្តសព្ទ ល្អ នៃព្រះសមណគោតមដ៏ចម្រើននោះ ឮខ្ចរខ្ចាយសុះសាយ​ទៅ យ៉ាងនេះ ថា ព្រះមានព្រះភាគអង្គនោះ ទ្រង់ឆ្ងាយចាកកិលេស ទ្រង់ត្រាស់ដឹង​ដោយ​​ព្រះអង្គឯងដោយប្រពៃ ។បេ។ ក៏ការបានជួបប្រទះនូវព្រះអរហន្ត មាន សភាពដូច្នោះ ជាការប្រពៃពេកណាស់ នៃបាឧត្តរៈ អ្នកចូរមក ចូរអ្នកចូល ទៅរកព្រះសមណ​គោតម លុះចូលទៅដល់ហើយ ចូរដឹងនូវព្រះសមណ គោតមថា កិត្តិសព្ទនៃព្រះ​សមណ​​គោតមដ៏ចម្រើននោះ ខ្ចរខ្ចាយសុះសាយ ទៅ មានដោយប្រការដូច្នោះមែនឬ ឬថាមិនមែនដោយ ប្រការដូច្នោះទេ មួយទៀត ព្រះគោតមដ៏ចម្រើននោះ ជាបុគ្គល​បា្រកដ​ដូច្នោះមែនឬ ឬថា មិនមែនជាបុគ្គលបា្រកដដូច្នោះទេ យើងនឹងប្រើអ្នកឲ្យទៅមើលព្រះគោ​តម​ដ៏ចម្រើននោះ ។ ឧត្តរមាណពពោលថា បពិត្រលោកដ៏ចម្រើន ចុះឆ្វើម្តេច​ខ្ញុំនឹងស្គាល់ នូវព្រះគោតមដ៏ចម្រើននោះថា កិត្តិសព្ទនៃ​ព្រះ​គោតម​ដ៏ចម្រើន​នោះ ខ្ចរខ្ចាយ​សុះសាយទៅ មានដោយ​ប្រការដូច្នោះ​មែន​ឬ ឬថា មិនមែនដោយប្រការ​ដូច្នោះទេ មួយទៀត ព្រះគោលរមដ៍ចម្រើននោះ ជា បុគ្គលបា្រកដដូច្នោះឬ ឬថាមិនមែនជាបុគ្គលបា្រកដ ដូច្នោះទេ ។ ព្រហា្មយុ​​​​​ព្រាហ្មណ៍ពោលថា នែបាឧ​ត្តរៈ មហាបុរស​ប្រកបដោយ​មហាបុរិស- លក្ខណៈ ទាំង ៣២ ដែលមានមកក្នុងមន្តវេទរបស់យើង រមែងមាន​តែ​គតិ ២ យ៉ាងប៉ុណ្ណោះ មិនមែនខុសអំពីគតិ ២ យ៉ាងនោះទេ គឺថាបើនៅ​គ្រប់​គ្រង់​ផ្ទះ នឹងបានជាស្តេចចក្រពត្តិ ជាធម្មរាជប្រកបដោយធម៌ ជាឥស្សរៈ​លើ​ផែន​ដី មានសមុទ្រទាំង​ ៤ ជាទីបំផុត ឈ្នះអស់សត្រូវទាំងខាងក្នុង ខាង​ក្រៅ ដល់នូវការមាំមួនក្នុងជនបទ ប្រកបដោយកែវទាំង ៧ ប្រការ ឯកែវ​ទាំង ៧ ប្រការនេះ របស់ស្តេចចក្រពត្តិនោះគឺ ចក្រកែវ ១ ដំរីកែវ ១ សេះកែវ ១ មណីកែវ ១ ស្រីកែវ ១​ គហបតីកែវ ១ បរិនាយកកែវ ១ ជាគំរប់ ៧ មួយ​ទៀត ព្រះរាជានោះមានព្រះរាជបុត្រច្រើនជាងពាន់ ជាអ្នកក្លៀវក្លា​ មាន​សភាព​អង់អាច អាចញាំញីនូវសេនានៃស្តេចដទៃ​បាន ព្ររាជានោះមាន​ជ័យ​ជំនះ នៅគ្រប់គ្រងផែនដី​នេះ មានសាគរជាទីបំផុត ប្រកបដោយធម៌ មិន​មានគ្រឿងវាយដំ មិនមានគ្រឿង​កាប់ចាក់ បើចាញចាកផ្ទះ​ចូលកាន់​ផ្នូស​វិញ នឹងបានជាអរហន្តសម្មាសម្ពុទ្ធ បានបើកនូវដម្បូល គឺកិលេសក្នុង​លោក​ហើយ នៃបាឧត្តរៈ ចំណែកខាងខ្ញុំជាអ្នក តាក់តែងមន្ត អ្នកឯងជា​អ្នក​ទទួ​​​​​​​​​​​​​​​​​​​​​​​​​​​​​​​​​​​​​​​​​យកមន្ត​ទៅ​ (សម្រាប់ធៀបមើល) ។</p>
        <p><a class='ref km' id='km3' href='#km3'>៣</a>ឧត្តរមាណព ទទួលស្តាប់ពាក្យរបស់ព្រហា្មយុពា្រហ្មណ៍ថា បាទ លោកដ៏ចម្រើនហើយេក្រោកចាកអាសនៈ សំពះព្រហា្មយុព្រាហ្មណ៍ ធ្វើ ប្រទក្សិណហើយ ចេញទៅកាន់ចារិកសំដៅទៅត្រង់ទីដែល ព្រះមាន ព្រះភាគគង់នៅ​ ក្នុងដែនវិទេហៈ ក៏ត្រេចទៅកាន់ចារិកដោយលំដាប់ហើយ ចូលទៅគាល់ ព្រះមានព្រះមានព្រះភាគលុះចូលទៅដល់ ហើយក៏ធ្វើ សេចក្តីរីករាយ ជាមួយនឹងព្រះមានព្រះភាគ លុះបញ្ចប់ពាក្យដែលគួររីក រាយ នឹងពាក្យដែលគួររលឹកហើយ ក៏អង្គុយក្នុងទីសមគួរ ។ ឧត្តរមាណព លុះ​អង្គុយក្នុងទីសមគួររួចហើយ ក៏ពិនិត្យបើលនូវ មហាបុរិសលក្ខណៈ​ ទាំង ៣២ ក្នុង​ព្រះកាយនៃព្រះមានព្រះភាគ ។ លុះឧត្តរមាណព​ បានឃើញ មហាបុរិស​លក្ខណៈ ទាំង ៣២ ក្នុងព្រះកាយនៃព្រះមានព្រះភាគ ដោយ ច្រើនវៀរលែងតែមហាបុរិសលក្ខណៈ ២ ប្រការ ក៏សង្ស័យងឿងឆ្ងល់ មិន ចូលចិត្ត មិនជ្រះស្រឡះក្នុងមហាបុរិសលក្ខណៈទាំង ២ ប្រការនោះគឺ អវយវៈដែលត្រូវលាក់ក្នុងសំពត់ ឋិតនៅក្នុងស្រោម ១ ព្រះជិវ្ហាដ៏​ល្មម ១ ។</p>
        <p><a class='ref km' id='km4' href='#km4'>៤</a>គ្រានោះ ព្រះមានព្រះភាគទ្រង់ព្រះតម្រិះដូច្នេះថា ឧត្តរមាណព នេះបានឃើញនូវមហាបុរិសលក្ខណៈទាំង ៣២ របស់កថាគតដោយច្រើន វៀរលែងតែមហាបុរិសលក្ខ​ណៈ ២ ប្រការ ក៏សង្ស័យងឿងឆ្ងល់មិនចូលចិត្ត មិនជ្រះស្រលះ ក្នុងមហាបុរិសលក្ខណៈទាំង ២ ប្រការនោះ គឺអវយវៈ ដែល ត្រូវលាក់ក្នុងសំពត់ឋិតនៅក្នុងស្រោម ១ ព្រះជីវ្ហាដ៏ល្មម ១ ។ គ្រានោះ ព្រះមានព្រះភាគ ទ្រង់តាក់តែងនូវឥទ្ធាភិសង្ខារ ឲ្យឧត្តរមាណពបាន ឃើញអវយវៈរបស់ព្រះអង្គ ដែលត្រូវលាក់ក្នុងសំពត់ ឋិតនៅក្នុងស្រោម ។ តមកទៀត ព្រះមានព្រះភាគទ្រង់​លៀននូវព្រះជីវ្ហា ប៉ះពាល់ដល់រន្ធព្រះ កាណ៍ទាំង ២ ផង ប៉ះពាល់ដល់រន្ធព្រះនាសិកទាំង ២ ផង ហើយទ្រង់យក ព្រះជិវ្ហាបាំង​មណ្ឌលនៃព្រះលាដទាំងអស់ ។</p>
        <p><a class='ref km' id='km5' href='#km5'>៥</a>គ្រានោះ​ ឧត្តរមាណព​ ​មានសេចក្តីត្រិះរិះដូច្នេះថា សមណគោតម ប្រកបដោយមហាបុរិលក្ខណះ ​​​៣២ ពិត​បើដូច្នោះមាន​តែអាត្មាអញ ដើរ តាម​នូវព្រះសមណគោតម នឹង​បាន​​​​​ឃើញឥរិយា​​​បថរបស់ព្រះអង្គ ។​ ឯឧត្តរមាណពក៏​ជាប់តាមព្រះមានព្រភាគ អស់ ៧ ខែ ប្រៀប​ដូច​ជា​ស្រមោល ជាប់តាមរូប ។​ លុះកន្លងខែ ៧ ទៅហើយទើបឧត្តរមាណ​ពចេញទៅកាន់​ចារិកសំដៅ​ទៅ​ត្រង់នគរមិថិលាក្នុងដែន នៃពួកអ្នកវិទេហៈ ក៏ត្រេចទៅកាន់​ចារិកដោយ​លំដាប់ ហើយ​ចូល​ទៅរកព្រហ្មាយុព្រាហ្មណ៍ ឯនគរមិថិលា​លុះចូលទៅដល់ហើយ ក៏សំពះព្រហ្មាយុព្រាហ្មណ៍ រួចអង្គុយក្នុង​ទីសមគួរ ។ លុះឧត្តរមាណ​ពអង្គុយក្នុងទីសមគួរ ហើយព្រហ្មាយុព្រាហ្មណ៍ សួរដូច្នេះថា នែបាឧត្តរ ឯកិត្តិសព្ទនៃព្រះគោតមដ៏ចម្រើននោះ ឮខ្ចរខ្ចាយ​សុសសាយទៅ មាន​ប្រការ​ដូច្នោះ​​​​​មិនខុសពិតមែនឬ មួយទៀត ព្រះគោតម-​ដ៏ចម្រើននោះ ជាបុគ្គលបា្រកដដូច្នោះ មិនមែនជាបុគ្គលបា្រកដ​ដោយប្រការ​ដទៃ ពិតមែនឬ ។</p>
        <p><a class='ref km' id='km6' href='#km6'>៦</a>​ឧត្តរមាណពតបថា បពិត្រលោកដ៏ចម្រើន​ កិត្តិសព្ទនៃព្រះគោតម ដ៏ចម្រើននោះ ខ្ចរខ្ចាយសុសសាយទៅមានប្រការដូច្នោះ មិនខុសទេមួយ ទៀត ព្រះគោតមដ៏ចម្រើននោះ ជាបុគ្គល​បា្រក​ដដូច្នោះពិត មិនមែន​ជា​បុគ្គលបា្រកដដោយ​ប្រការដទៃទេ បពិត្រលោកដ៏ចម្រើន​ ឯព្រះ​គោត​មដ៏​ចម្រើន​នោះឯង ប្រកបដោយមហាបុរិ​សលក្ខណៈ ទាំង ៣២ គឺព្រះគោតម- ដ៏ចម្រើននោះ មានព្រះបាទាប្រតិស្ឋានលើផែនដីស៊ប់ល្អ នេះជាមហាបុរិស​-លក្ខណនៃមហាបុរស របស់​ព្រះ​គោតម​ដ៏ចម្រើននោះ ១ ព្រះគោតម​ដ៏​ចម្រើន​​​​នោះ​ មានកង់ចក្រកើតនៅ​ត្រង់ផ្ទៃ​ នៃព្រះ​បាទ​ខាងក្រោមមានកាំ ១.០០០ ព្រមទាំងខ្នងកង់ព្រមទាំងដុំ ដ៏បរិបូណ៌ដោយអាការទាំងពួង ១ ។ ព្រះគោតមដ៏ចម្រើននោះ មានព្រះបណ្ហិ​ (កែវជើង) វែង ១ ព្រះគោតម​ដ៍​ចម្រើន​នោះមាន​ម្រាមព្រះ​ហស្ត និងម្រាមព្រះបាទវែង​ ១ ព្រះគោតម​ដ៏​ចម្រើននោះ មានព្រហស្ត​នឹងព្រះ​បាទទន់ខ្ចី ១ ព្រះគោលតមដ៏ចម្រើននោះ មានព្រះហស្តនិង ព្រះបាទដូចជាសំណាញ់ ១ ព្រះគោតម​ដ៏នោះ មាន​ក៏ព្រះបាទដូចជា អណ្តែតឡើង ១ ព្រះគោតមដ៏ចម្រើននោះ មានព្រះ​ជង្ឈា​ដូច​ជា​ស្មង​នៃ​សត្វ​ទ្រាយ​ ១ ព្រះគោតមដ៏ចម្រើននោះ បើទ្រង់​ឈរជា​​​​ប្រក្រតី​​​ មិនបានឱ​នចុះ​ហើយ​យក ផ្ទៃព្រះ​ហស្តទាំងពីរ​ ស្ទាបពាល់​​នូវ​ព្រះ​​ជានុបាន​​​​​ ១ ព្រះ​គោតម​ដ៏ចម្រើន​នោះ​ មានព្រះអវយវៈ ដែលត្រូវលាក់​ក្នុង​សំពត់​ឋិត​ក្នុង​ស្រោម ១ ព្រះគោតមដ៏ចម្រើន​នោះ​ មានសម្បុរព្រះកាយ ល្អដូចជា​សម្បុរ​នៃ​មាស មានព្រះតចៈភ្លឺប្រហែល​ដោយមាស ១ ព្រះគោតម​​ដ៏​ចម្រើន​នោះ មាន​ព្រះឆវី​ល្អិតម៉ត់​ ព្រោះព្រះ​ឆវី​ល្អិត​ម៉ត់​​​ (នោះ) ទើបធូលី​នឹង​ក្អែល​មិន​បាន​ដិត​ជាប់ព្រះ​កាយឡើយ ១ ព្រះគោតម​ដ៏ចម្រើន​នោះ មានព្រះរោម​តែ​មួយ ៗ គឺព្រះរោមទាំងឡាយ តែមួយ​សរសៃ ៗ ដុះ​ឡើង​ក្នុងរណ្តៅ​នៃរោម​ទាំងឡាយ ១ ព្រះគោតមដ៏ចម្រើននោះ មានចុង​ព្រះរោម​កួច​ឡើង​លើ គឺ ព្រះរោមទាំងឡាយ​មានចុងងឡើង មានពណ៌​ខៀវ​ដូចជា ពណ៌​នៃ​ផ្កា​អញ្ជ័នវិលទៅ ខាងស្តាំដូចជារង្វង់នៃកុណ្ឌល ១ ព្រះគោតម​ដ៏ចម្រើននោះ​ មានដង​ព្រះ​អង្គត្រង់ដូចជាកាយមហាព្រហ្ម ១ ព្រះគោតម​ដ៏​ចម្រើន​នោះ មានព្រះមំសៈដ៏ពេញកំពុងល្អក្នុងសរីរៈ ប្រទេស ៧ អន្លើ (ត្រង់ខ្នង​ព្រះហស្ត​ទាំង​ពីរខ្នងព្រះបាទទាំងពីរ​ចង្កួយ​ស្មាទាំង​ពីរ​នឹង​ព្រះសុរង) ១ ព្រះគោតម​ដ៏​ច​ម្រើននោះ មានព្រះកាយពាក់កណ្តាល ខាង​​មុខនៃសត្វសីហៈ ១ ព្រះគោតម​ដ៏​​ចម្រើននោះ មានចន្លោះព្រះអង្សា ពេញស្មើល្អ ១ ព្រះគោតម​​​ដ៏​ចម្រើន​នោះ មានបរិមណ្ឌលនៃព្រះកាយស្មើគ្នា ដូចជា​បរិមណ្ឌល​នៃដើមជ្រៃ គឺ​ព្រះកាយរបស់ព្រះអង្គប្រវែងប៉ុន្មាន ព្យាម​របស់​ព្រះអង្គ ប្រវែងប៉ុណ្ណោះ​ដែរ​ ព្យាមរបស់ព្រះអង្គប្រវែងប៉ុន្មាន កាយ​របស់​ព្រះអង្គក៏ប្រវែងប៉ុណ្ណោះដែរ ១ ។ ព្រះគោតមដ៏ចម្រើននោះ មានព្រះ​សុរង​មូលស្មើ ១ ព្រះគោតមដ៏​ចម្រើននោះ មានសរសៃល្អសម្រាប់នាំនូវរស ១ ព្រះគោតមដ៏ចម្រើននោះ មានព្រះហនុ (ចង្កា) ដូចជាចង្កានៃសត្វសីហៈ ១ ព្រះគោតមដ៏ចម្រើននោះ មាន​​ព្រះទន្ត ៤០ គត់ ១ ព្រះគោតម​ដ៏​ចម្រើន​នោះ មានព្រះទន្តត្រឹមស្មើ ១ ព្រះគោតមដ៏ចម្រើននោះ មានព្រះទន្ត​មិន​រង្វើល ១ ព្រះគោតមដ៏ចម្រើន​នោះមានព្រះចង្កូមសស្អាត ១ ព្រះគោតមដ៏​ចម្រើន​នោះ មានព្រះជីវ្ហាដ៏ល្មម ១ ព្រះគោតមដ៏ចម្រើននោះ មានព្រះសូរ​ស័ព្ទ​ដូចជាសំឡេងនៃព្រហ្ម មាន​ព្រះវាចា​ពីរោះដូចជាសំឡេង​នៃ​សត្វ​ករ​វិល ១ ព្រះគោតមដ៏ចម្រើននោះ មាន​ព្រះនេត្រខ្មៅយង់ ១ ព្រះគោតមដ៏​ចម្រើន​នោះ មានរោមព្រះនេត្រ​ដូចជា រោមភ្នែកនៃកូនគោ ១ ព្រះឧណ្ណា​លោម របស់ព្រះគោតម​ដ៏ចម្រើន​នោះ ដុះក្នុងចន្លោះនៃព្រះភមូ (ចិញ្ចើម) មាន​ពណ៌សទន់ល្វន់ដូចជាសំឡី ១ ​ព្រះគោតមដ៏ចម្រើននោះ មាន​ព្រះ​ឧណ្ហិសៈ (ថ្លាសឬក្បាំង) នឹងព្រះសិរ្ស​ដ៏បរិបូណ៌​នេះជា មហាបុរិសលក្ខណៈនៃ មហាបុរសរបស់ព្រះគោតមដ៏​ចម្រើន​នោះ ១ ។ បពិត្រលោក​ដ៏​ចម្រើន​ព្រះគោតមដ៏ចម្រើននោះ ប្រកប​ដោយ​មហាបុរិសលក្ខណៈទាំង ៣២ នេះ​ឯង ។​ ព្រះគោតមដ៏ចម្រើននោះ កាលដែលទ្រង់​ពុទ្ធ​ដំណើរ​ទៅ​រមែង ទ្រង់​ឈានព្រះបាទខាងស្ដាំជាទៅមុន ព្រះ​អង្គលើកជំហាន ​ព្រះបាទ​មិន​ធ្ងាយ​​ពេក ដាក់ព្រះបាទមិនជិតពេក ព្រះអង្គ​​​ទ្រង់ពុទ្ធដំណើរ​ទៅមិន​រហ័ស​ពេក ទ្រង់ពុទ្ធដំណើរទៅមិនយឺតពេក ទ្រង់ពុទ្ធដំណើរទៅ មិនទង្គិច​ព្រះជានុ​ដោយព្រះជានុ ទ្រង់ពុទ្ធ​ដំណើរទៅ មិនទង្គិចព្រះគោប្ផ​កៈ (ភ្នែកគោ) ដោយព្រះគោប្ផកៈ ព្រះគោតមនោះ កាល​ដែលទ្រង់ពុទ្ធ​ដំណើរ​ទៅ មិនលើកព្រះឧរុ (ភ្លៅ) ទៅខាងមុខ​មិន​សណ្តូក ព្រះឧរុមកខាងក្រោយ មិន​ធ្វើ​ព្រះឧរុអោយជាប់រឹងស្តូក មិនកែក្រាយព្រះឧរុ ព្រះគោតម​​​ដ៏ចម្រើន​នោះ កាលដែលទ្រង់ពុទ្ធដំណើរទៅ មានព្រះកាយខាងលើរឹង​ប៉ឹង​មិនបាន​កំរើក មិន​ទ្រង់​ពុទ្ធដំណើរទៅដោយកម្លាំងព្រះកាយឡើយ ព្រះ​គោតម​ដ៏ចម្រើន​នោះ កាល​ដែលទតព្រះនេត្រក្រឡេកមើល រមែង​ក្រឡេក​មើល​ទៅដោយ​ទាំងកាយ ព្រះអង្គមិនបានងើយទតទៅខាងលើ មិនបាន​ឈ្ងោក​ទតទៅ​ខាង​ក្រោម ទ្រង់ពុទ្ធ​ដំណើរ​​ទៅមិនក្រឡេកទតទិសផ្សេង ៗ ទ្រង់​ក្រឡេក​ទត​ទៅ តែប្រមាណមួយជួរនឹម ប៉ុន្តែឯញាណទស្សនៈ ដែល​​មិនមាន​អ្វីរាំង​រា​របស់ ព្រះគោតមនោះ រមែងមានលើស​លុប​​ជាង​មួយជួរ​នឹម​នោះ​ឯង ។ ព្រះគោតម​នោះ កាលដែលចូលទៅកាន់ចន្លោះផ្ទះ មិនដក​ព្រះកាយ​ឡើង​លើ មិនបន្ទន់ព្រះកាយចុះក្រោម មិនទប់ទល់ព្រះកាយឲ្យរឹង មិន​គ្រលែង​ព្រះកាយ ។​ ព្រះគោតមនោះ ទ្រង់បែរព្រះកាយមិនធ្លាយពេក មិនជិតពេក អំពី​អាសនៈ ទ្រង់គង់លើអាសនៈ មិនយកបាត​ព្រះហស្ដ​ច្រត់​អាសនៈ មិនផ្អែក​​​ព្រះកាយ​​​ទៅលើ​អាសនៈ ។ ព្រះគោតមនោះ កាលដែល​ទ្រង់គង់​ក្នុង​ចន្លោះ​ផ្ទះ មិនរពឹសព្រះហស្ដ មិនរពឹសព្រះបាទា មិនគង់លើក​ព្រះជានុ​ត​ម្រួត​លើព្រះជានុ មិនគង់លើក​ព្រះគោប្ផកៈ​ តម្រួតលើព្រះ​គោប្ផកៈ មិន​គង់​យកបា​តព្រះហស្ដទល់​ព្រះហនុកៈ ។ ព្រះគោតមនោះ កាលដែលទ្រង់​គង់​ក្នុង ចន្លោះផ្ទះ តែងមិនរំភើប មិនញាប់ញ័រ មិនរន្ធត់ មិនតក់ស្លុត ព្រះអង្គ​ជាបុគ្គលមិនរំភើបផង មិនញាប់ញ័រផង មិនរន្ធត់ផង មិនតក់​ស្លុត​ផង ប្រាសចាកសេចក្ដីព្រឹរោមផង មានព្រះហឬទ័យបែរទៅ​រកសេចក្ដីស្ងាត់ ។ ព្រហគោតមដូ៏ចម្រើននោះ ទ្រង់គង់ក្នុងចន្លោះផ្ទះ កាលដែលទ្រង់​ទទួល​​​ទឹកលាងបាត្រ មិនលើកបាត្រឡើងឲ្យខ្ពស់ពេក មិនដាក់បាត្រ ឲ្យទាបពេក មិនទប់ទល់បាត្រឲ្យរឹង មិនគ្រលែងបាត្រ ព្រះអង្គទ្រង់​ទទួល​ទឹក​លាងបា​ត្រ មិនឲ្យតិចពេក មិនឲ្យច្រើនពេក ។ ព្រះអង្គលាងបាត្រមិន​ធ្វើឲ្យ ឮសូរខ្លូកខ្លកទ្រង់លាង បាត្រមិនបង្វិលបាត្រ ឲ្យវិលជុំវិញ មិនដាក់​បាត្រ​លើផែនដី ហើយលាងព្រះហស្ត​ ឡើយ ។ កាលដែលព្រះអង្គលាង​ព្រះហស្ត ហើយស្រេច បាត្រក៏លាងហើយ​ស្រេច​ដែរ ឬកាលដែលលាង​បាត្រ​ហើយស្រេច ព្រះហស្ដក៏លាងហើយស្រេចដែរ ។​ ព្រះអង្គ​ទ្រង់​ចាក់​ទឹក​លាង​បាត្រ ក្នុងទីមិនធ្ងាយពេក មិនជិតពេក ទ្រង់មិនបាចសាចផ្ដេស​ផ្ដាស ។ កាលដែលព្រះអង្គទ្រង់ទទួលបាយ មិន​លើកបាត្រឡើងឲ្យខ្ពស់ពេក មិន​ដាក់​​បាត្រឲ្យទាបពេក មិនទប់ទល់បាត្រ​ឲ្យ​រឹង មិនគ្រលែងបាត្រ ។ ព្រះអង្គ​ទ្រង់​ទទួលបាយ មិនឲ្យតិចពេក មិនឲ្យ​ច្រើន​ពេក ។ មួយទៀត ព្រះគោតម​ដ៏ចម្រើននោះ ទ្រង់ទទួលម្ហូប ហើយទ្រង់​សោយ​​ភត្តដោយ ល្មម​ប្រមាណ​ដល់​ម្ហូប មិនសោយម្ហូបឲ្យលើសលុប ពំនូត​ភត្ត ឬមិនសោយភត្ត ឲ្យលើស​លុប​ម្ហូបឡើយ ។ ព្រះគោតម​ដ៏​ចម្រើននោះ ទ្រង់គ្រលៀវពំនូត​ភត្តក្នុង​ព្រះឪស្ឋ​កំណត់ត្រឹមពីរបីដង ហើយ​ទ្រង់​លេបទៅ ។ ឯសាច់ភត្ត បន្ដិចបន្ដូច​ដែលមិនទាន់ល្អិត ក៏មិនចូលទៅកាន់​ព្រះកាយ របស់ព្រះអង្គ​ឡើយ ។ លុះ​តែ​មិនសល់សាច់ភត្តបន្ដិចបន្ដួច នៅក្នុង​ព្រះឪស្ឋព្រះអង្គ ។ ទើបព្រះអង្គ​បង្អោន​នូវពំនូតភត្តដទៃទៀត​ឲ្យចូល​ទៅ ។ ព្រះគោតមដូ៏ចម្រើននោះ ទ្រង់​សោយ​អាហារ ទ្រង់ឆ្ងាញ់ពិសាតែ​រស​អាហារប៉ុណ្ណោះ មិនបានឆ្ងាញ់ពិសារ ព្រោះ​តម្រេកក្នុងរស​អាហារឡើយ ។ ព្រះគោតមដូ៏ចម្រើននោះ ទ្រង់សោយ​អាហារ​ប្រកបដោយអង្គ ៨ គឺទ្រង់​សោយ ដើម្បីនឹងឲ្យលេងក៏ទេ ដើម្បីកើត​សេចក្ដី​ស្រវឹងក៏ទេ ដើម្បីនឹងប្រដាប់​រាងកាយក៏ទេ ដើម្បី​នឹង​ស្អិត​ស្អាង​រាង​កាយ​ក៏ទេ ដើម្បីនឹងឲ្យតាំងនៅនៃកាយ​នេះ ដើម្បីនឹងញ៉ាំងជីវិតន្រ្ទិយឲ្យ​ប្រព្រឹត្ត​ទៅ ដើម្បីនឹងបំបាត់បង់នូវ​សេចក្តី​លំបាក ដើម្បីនឹង​អនុគ្រោះដល់​ព្រហ្មចារ្យ ទ្រង់ពិចារណាថា អាត្មាអញនឹង​កំចាត់​បង់​នូវវេទនាចាស់ គឺ​សេចក្ដី​ឃ្លានចេញផង នឹងញ៉ាំងវេទនាថ្មី គឺឆ្អែត​ហួស​ប្រមាណមិន​ឲ្យកើត​ឡើង​​បានផង កិរិយាប្រព្រឹត្តទៅ (នៃឥរិយាបថទាំង៤) ក្ដី​សេចក្ដីមិន​មាន​ទោស (មានមិន​ច្រអូសកាយមិនច្រអូសចិត្តជាដើម) ក្ដី កិរិយានៅសប្បាយក្ដី នឹងមានដល់អាត្មា​អញ ។ លុះព្រះអង្គសោយរួច​ហើយ​កាលដែលទ្រង់ទទួល​ទឹកលាងបាត្រ មិនលើក​បាត្រ​ឡើងឲ្យខ្ពស់ពេក មិន​ដាក់​បាត្រឲ្យទាបពេក មិនទប់ទល់បាត្រឲ្យរឹង មិនគ្រលែងបាត្រ ។​ ព្រះអង្គ​ទ្រង់ទទួល​ទឹក​លាង​បាត្រ មិនឲ្យតិចពេក មិនឲ្យច្រើនពេក ។ ព្រះអង្គលាង​បាត្រ មិនធ្វើឲ្យឮសូរ​ខ្លូកខ្លូក ទ្រង់លាងបាត្រមិនបង្វិលបាត្រឲ្យ​វិលជុំវិញ មិន​​ដាក់​បាត្រលើផែនដី ហើយលាង​ព្រះហស្តឡើយ ។ កាលដែល​ព្រះអង្គ​លាង ព្រះហស្តហើយ​ស្រេច បាត្រក៏លាងហើយស្រេច កាលដែលលាង​បាត្រ​​ហើយស្រេច ព្រះហស្ដ​ក៏​លាងហើយស្រេចដែរ ។ ព្រះអង្គទ្រង់ចាក់​ទឹក​លាង​បាត្រក្នុង​ទី​មិន​ធ្ងាយពេក មិនជិតពេកទ្រង់មិនបាចសាច ផ្ដេសផ្ដាស​ឡើយ ។ លុះព្រះ​អង្គសោយ រូចហើយមិនដាក់បាត្រលើ ផែនដីទ្រង់ទុក បាត្រ​ក្នុងទីមិន​ឆ្ងាយ​ពេក មិនជិតពេក ព្រះអង្គមិនមែនជា មិនត្រូវការ​ដោយ​បាត្រ​ទេ ទាំងទ្រង់​រក្សា​បាត្រ មិនឲ្យហួសវេលា ។ លុះព្រះអង្គសោយ​រូច​ហើយ ទ្រង់គង់ស្ងៀម មួយ​ស្របក់ ។ ព្រះអង្គមិនញ៉ាំងកាលនៃមនុស្ស អ្នក​ត្រូវការ​ដោយ អនុមោទ នា ឲ្យកន្លងហួសទៅ​ឡើយ ។ លុះព្រះអង្គសោយ​រួច​ហើយ ទ្រង់​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​​អនុមោទនា មិនតិះដៀល ភត្តនោះ មិនប្រាថ្នានូវភត្ត​ដទៃ​ទៀត​ឡើយ ។ ព្រះអង្គទ្រង់ ញ៉ាំងបរិស័ទនោះ ឲ្យឃើញច្បាស់ ឲ្យកាន់យក ឲ្យអាច​ហាន ឲ្យរិករាយ ដោយធម្មីកថាដោយពិត ។ លុះព្រះអង្គ​ទ្រង់ញ៉ាំងបរិស័ទ នោះឲ្យឃើញ​ច្បស់ ឲ្យកាន់យក ឲ្យអាចហាន ឲ្យរីករាយ ដោយធម្មីកថា​ហើយ ក៏ក្រោកអំពី​អាសនៈចេញទៅ ។ ព្រះអង្គទ្រង់សេ្ដចទៅ មិនបានលឿន​ពេក មិនបានតិច​ពេក ទ្រង់សេ្ដចទៅ មិនប្រាថា្ន នឹងឃ្លាតឆ្ងាយ អំពីបរិស័ទ​ឡើយ ។ ចីវរក្នុង​កាយ របស់ព្រះគោតមដូ៏ចម្រើននោះ មិនឡើងលើពេក មិន​ចុះ​ក្រោមពេក មិនទទឹកស្អិតជាប់នៅក្នុងកាយ ដោយញើសក្អែល ទាំងមិន​របូត ចាកកាយ​ឡើយ ។ ខ្យល់ក៏មិនបក់សើយចីវរអំពីកាយរបស់ ព្រះគោតម​ដ៏ចម្រើន ។ ធូលីនឹងក្អែលក៏មិនដិតជាប់នៅ ក្នុងកាយរបស់ ព្រះគោតម​ដ៏ចម្រើននោះ ។ ព្រះគោតម នោះ សេ្ដចទៅកាន់អារាម ទ្រង់គង់​លើ​អាសនៈ ដែលគេរៀប ចំថ្វាយ លុះគង់រូច​ហើយទ្រង់លាងព្រះបាទ ។ ព្រះគោតម​ដ៏ចម្រើននោះ​ ទ្រង់មិនបានខ្វល់ខ្វាយ ក្នុងការប្រកបគ្រឿង​ប្រដាប់​​​​ព្រះបាទទេ ។ លុះ ព្រះអង្គទ្រង់លាងព្រះបាទរួចហើយ ក៏គង់ផ្ជត់ ព្រះ​ភ្នែន តម្កល់កាយឲ្យត្រង់ ផ្ចង់ស្មារតីឲ្យមានមុខឆ្ពោះទៅរកកម្មដ្ឋាន ។ ព្រះអង្គ​មិន ទ្រង់ព្រះតម្រិះ ដើម្បី បៀតបៀនខ្លួនឯង មិនទ្រង់ព្រះតម្រិះដើម្បី​បៀតបៀន​អ្នកដទៃ មិនទ្រង់​ព្រះតម្រិះ ដើម្បីបៀតបៀនទាំងពីរខាង ។ ព្រះគោតម​ដ៏ចម្រើននោះ ទ្រង់គង់ ត្រិះរិះតែអំពីប្រយោជន៍ នៃសត្វលោក​ទាំង​អស់ គឺប្រយោជន៍ខ្លួន ឬ ប្រយោជន៍អ្នកដ៏ទៃ ឬប្រយោជន៍ទាំងពីរខាង ។ ព្រះអង្គសេ្ដចទៅកាន់អារាម ទ្រង់សម្តែងធម៌ក្នុងកណ្ដាល បរិស័ទមិនបាន​លើក​បញ្ជោបរិស័ទនោះ មិន បាន​តិះដៀលបរិស័ទនោះ ទ្រង់ញ៉ាំងបរិស័ទ នោះ ឲ្យឃើញច្បាស់ ឲ្យកាន់ យក ឲ្យអាចហាន ឲ្យរីករាយ ដោយធម្មីកថា​ តាម​​​ពិត ។ ព្រះគោតម​ដូ៏ចម្រើននោះ ទ្រង់មានព្រះសូរសេង ប្រកប​ដោយ​អង្គ ៨ លាន់ចេញអំពី ព្រះឧស្ឋ គឺព្រះសូរសេងជ្រះស្រឡះ ១ ញ៉ាំង​បុគ្គល​ឲ្យដឹង​សេចក្ដីច្បាស់ ១ ទន់ពីរោះ ១ គួរស្ដាប់ ១ ណែន ១ មិនរាត់រាយ​គឺ​ព្រះសូរសេងមូល ១ ក្រអួន ១ កងរំពង ១​ ។ ព្រះគោតមដូ៏ចម្រើននោះ ទ្រង់ញ៉ាំង​បរិស័ទឲ្យដឹងច្បាស់ ដោយព្រះសូរសេង យ៉ាងណា ព្រះសូរសេងរ​បស់ ព្រះគោតមនោះ ក៏មិនផ្សាយចេញទៅខាងក្រៅអំពីបរិស័ទ យ៉ាងនោះ ។ ឯពួកបរិស័ទ ទាំងនោះ លុះព្រះគោតមដូ៏ចម្រើននោះ ឲ្យឃើញ​ច្បាស់ ឲ្យកាន់យក ឲ្យអាចហាន ឲ្យរីករាយ ដោធម្មីកថាហើយ ក៏ក្រោកចាក​អាសនៈ រមិល មើលមិនបានលះបង់ (នូវសេចក្ដី សរសើរអំពីធម្មកថា) ហើយ​ចៀស ចេញ ទៅដោយ ពាក្រថា ម្នាលគ្នាយើង យើងបានឃើញ ព្រះគោតម​ដ៏ចម្រើន នោះ កំពុងសេ្ដចទៅ យើងបានឃើញព្រះគោតម​ទ្រង់​ឈរ យើងបានឃើញ ព្រះគោតមទ្រង់ចូលទៅកាន់ ចន្លោះផ្ទះ យើងបាន​ឃើញ​ព្រះគោតម មកគង់ ស្ងៀមក្នុងចន្លោះផ្ទះ យើងបានឃើញ ព្រះគោតម​កំពុងសោយក្នុងចន្លោះផ្ទះ យើងបានឃើញ ព្រះគោតមសោយរួចហើយ ទ្រង់គង់​ស្ងៀម យើងបាន ឃើញព្រះគោតមសោយរួចហើយ ទ្រង់​អនុមោទ​នា យើង បានឃើញ ព្រះគោតម សេ្ដចមកកាន់អារាម យើងបាន​ឃើញ ព្រះគោតមសេ្ដច ទៅកាន់ អារាមគង់ស្ងៀម យើងបានឃើញព្រះគោតមសេ្ដច ទៅ​កាន់អារាម ទ្រង់​សម្តែងធម៌ ក្នុងកណ្ដាលបរិស័ទ ព្រះគោតមដ៏ចម្រើន​នោះ ​ប្រាកដ ដូច្នេះផង ក្រៃលែង​ជាង​នោះទៅទៀតផង ។</p>
        <p><a class='ref km' id='km7' href='#km7'>៧</a>កាលបើឧត្តរមាណព​ ពោលយ៉ាងនេះហើយ ព្រហ្មាយុព្រាហ្មណ៍ ក៏ក្រោកអំពីអាសនៈ ធ្វើនូវសំពត់ឧត្តរាសង្គៈឆៀងស្មាម្ខាង​​ ប្រណម្យអញ្ជលី​ចំពោះ​​ត្រង់ទីដែលព្រះមានព្រះភាគគង់ បន្លឺនូវឧទានវាចា អស់វារៈ ៣ ដង​ថា សូមថ្វាយបង្គំព្រះមានព្រះភាគ ជាអរហន្ដសម្មាសម្ពុទ្ធអង្គនោះ… សូម​ថ្វាយ​បង្គំព្រះមានព្រះភាគ ជាអរហន្ដសម្មាសម្ពុទ្ធអង្គនោះ ធ្វើដូចម្ដេចហ្ន៎ យើង​គប្បីបានជួបនឹងព្រះគោតមដ៏ចម្រើននោះ ក្នុងកាលរឿយ ៗ ធ្វើដូច​ម្ដេចហ្ន៎គប្បីមានកថាសល្លាបៈណាមួយ ។</p>
        <p><a class='ref km' id='km8' href='#km8'>៨</a>គ្រានោះ ព្រះមានព្រះភាគ ទ្រង់សេ្ដចទៅកាន់ចារិក​ក្នុងដែន​រិទេហៈ តាមលំដាប់ក៏បានដល់នគរមិថិលា ។ បានឮថា ព្រះមានព្រះភាគ ទ្រង់គង់ក្នុងមឃទេវម្ពរ័ន (ព្រៃស្វាយរបស់ព្រះរាជាព្រះនាមមឃទេវៈ) ជិត​ក្រុង​មិថិលានោះ ។ ពួកព្រាហ្មណ៍ និងគហបតី អ្នកក្រុងមិថិលា បានឮ​ដំណឹង​ថា ព្រះសមណគោតមជាសក្យបុត្រចេញចាកសក្យត្រកូល​ ទៅទ្រង់​ព្រះផ្នួស ឥឡូវសេ្ដចមកកាន់ចារិកក្នុងដែនវិទេហៈ ជាមួយនឹងភិក្ខុសង្ឃច្រើន ប្រមាណ ៥០០ រូប មកដល់ក្រុងមិថិលា ទ្រង់គងនៅក្នុងមឃទេវម្ពវ័ន ជិត​ក្រុងមិថិលា ឯកិត្តិសព្ទល្អនៃព្រះគោតមដ៏ចម្រើននោះ ខ្ចរខ្ចាយ​សុសសាយ​ទៅ យ៉ាងនេះថា ព្រះមានព្រះភាគអង្គនោះ ទ្រង់ឆ្ងាយចាកកិលេស ទ្រង់​ត្រាស់​ដឹងដោយព្រះអង្គឯង ដោយប្រពៃ ទ្រង់បរិបូណ៌ដោយវិជ្ជានិងចរណៈ ទ្រង់​មានព្រះដំណើរល្អ ទ្រង់ជា្របច្បាស់នូវត្រៃលោក ទ្រង់ប្រសើ​ដោយ​សីលា​ទិគុណ ទ្រង់ទូន្មាននូវបុរសដែលគួរទូន្មាន ទ្រង់ជាសាស្ដានៃទេវតា​និង​​មនុស្ស ទ្រង់ត្រាស់ដឹងនូវចតុរារិយសច្ច ទ្រង់លែងត្រឡប់មកកាន់ត្រៃភព​ទៀត​ហើយព្រះមានព្រះភាគព្រះអង្គ​នោះ ទ្រង់ធ្វើឲ្យជាក់ច្បាស់ ដោយ​បញ្ញា​​​​​ដ៏ឧត្តមដោយព្រះអង្គឯង នូវលោកនេះព្រមទាំងទេវលោក មារលោក ព្រហ្មលោក នូវពពួកសត្វព្រមទាំងសមណព្រាហ្មណ៍ ទាំងមនុស្សជា​សម្មតិ-​ទេព​និងមនុស្សដ៏សេស ហើយប្រកាស ព្រះអង្គទ្រង់សម្តែងនូវធម៌មាន​លំអ​ខាង​ដើម មានលំអកណ្ដាល មានលំអខាងចុង បរិបូណ៌ដោយអត្ថ បរិបូណ៌​ដោយ​ព្យពា្ជនៈ ទ្រង់ប្រកាសនូវព្រហ្មចរិយធម៌ដ៏បរិសុទ្ធ បរិបូណ៌សព្វគ្រប់ ក៏ការបានជួបនឹងព្រះអរហន្ដមានសភាពដូច្នោះ ជាការព្រពៃពេកណាស់ ។ គ្រានោះពួកព្រាហ្មណ៍និងគហបតី ដែលនៅក្នុងក្រុងមិថិលា ក៏នាំគ្នាចូលទៅ​គាល់​ព្រះមាន​ព្រះភាគ លុះចូលទៅដល់ហើយ ពួកខ្លះក្រាបថ្វាយបង្គំ​ព្រះមាន​ព្រះភាគ ហើយអង្គុយ​ក្នុង​ទី​សមគួរ ពួកខ្លះក៏ធ្វើសេចក្ដីរីករាយ​ជាមួយនឹងព្រះមានព្រះភាគ លុះបញ្ចប់នូវ​ពាក្យ​ដែលគួររីរាយ និងពាក្យ​​​​​​​ដែលគួររលឹកហើយ ក៏អង្គុយក្នុងទីសមគួរ ពួកខ្លះប្រណម្បអញ្ជលីទៅរក ព្រះមានព្រះភាគ ហើយអង្គុយក្នុងទីសមគួរ ពួកខ្លះប្រកាសនាមនិងគោត្រ ក្នុងសំណាក់នៃព្រះមានព្រះភាគ ហើយអង្គុយក្នុងទីសមគួរ ពួកខ្លះ​ស្ងៀម​ហើយ​អង្គុយក្នុងទីសមគួរ ។</p>
        <p><a class='ref km' id='km9' href='#km9'>៩</a>ព្រហ្មាយុព្រាហ្មណ៍ បានឮដំណឹងថា ព្រះសមណគោតម​ជា​សក្យបុត្រ ចេញចាកសក្យត្រកូលទៅទ្រង់ព្រះផ្នួស ឥឡូវគង់នៅ​ក្នុង​មេឃ​ទេវម្ពវ័ន​ជិតក្រុង​មិថិលា ។ ទើបព្រហ្មាយុព្រាហ្មណ៍ ចូលទៅកាន់​មឃ​ទេវម្ពវ័ន ជាមួយនឹងពួកមាណព​ជាច្រើន ។ ព្រហ្មាយុព្រាហ្មណ៍ លុះដល់​ទីជិត​អម្ពវ័ន ក៏មានសេចក្ដីត្រិះរិះដូច្នេះថា អាត្មាអញដែលមិនបានថ្វាយ​ដំណឹង​ជាមុន ហើយចូលទៅ ដើម្បីជួបព្រះសមណ​គោតម អំពើនេះមិន​សម​គួរដល់អាត្មាអញឡើយ ។ លំដាប់នោះ ព្រហ្មាយុព្រាហ្មណ៍ ហៅ​មាណព​ម្នាក់​មក​ថា នែមាណព អ្នកចូរមក អ្នកចូលទៅគាល់ព្រះសមណគោតម លុះ​ចូល​ទៅដល់ហើយ ចូរសួរព្រះសមណគោតម អំពីសេចក្ដីមិនមានអាពាធ មិនមានរោគ ការក្រោកឡើងដោយរហ័ស កម្លាំងកាយ​និងការនៅសប្បាយ​គ្រប់​​ឥរិយាបថ តាមពាក្យរបស់ខ្ញុំថា បពិត្រព្រះគោតមដ៏ចម្រើន​ ​ព្រហ្មាយុ-​ព្រាហ្មណ៍ សួរមក​ព្រះគោតមដ៏ចម្រើន អំពីសេចក្ដីមិនមានអពាធ មិនមាន​រោគ ការក្រោកឡើង​ដោយ​រហ័ស កម្លាំងកាយនិងការនៅសប្បាយ​គ្រប់​ឥរិយាបថ ដូច្នេះ រួចហើយអ្នកចូរក្រាប​បង្គំទូលយ៉ាងនេះថា បពិត្រ​ព្រះគោតមដ៏​ចម្រើន ព្រហ្មាយុព្រាហ្មណ៍មនុស្សជរា ព្រឹទ្ធា ចាស់ កន្លងកាល​វែង​ឆ្ងាយ មកដល់បច្ឆិមវ័យហើយ មានអាយុ ១២០ ឆ្នាំ អំពីកំណើត​ជា​អ្នក​ចេះ​ចប់នូវត្រៃវេទ ព្រមទាំងគម្ពីរឈ្មោះនិឃណ្ខុ និងគម្ពីរឈ្មោះ​កេដុភៈ ព្រម​ទាំងអក្ខរប្បភេទ មានគម្ពីរឈ្មោះឥតិហាសៈជាគម្រប់ ៥ ជាអ្នកចេះនូវ​បទនៃ​វេទ ជាអ្នកចេះនូវវេយ្យករណ៍ ជាអ្នកមិនទើសទាល់ក្នុងគម្ពីលោកាយតៈ និងគម្ពីរ​មហាបុរសលក្ខណៈ ពួកព្រាហ្មណ៍និងគហបតីដ៏ចម្រើន ទាំង​អម្បាល​ម៉ាន តែងនៅអាស្រ័យក្នុងក្រុងមិថិលា ឯព្រហ្មាយុព្រាហ្មណ៍ប្រាកដ​ជា​ប្រសើរ ដោយ​ភោគសម្ប័ទជាងព្រាហ្មណ៍ និងគហបតីទាំងអម្បាលនោះ ព្រាហ្មាយុព្រាហ្មណ៍ ប្រាកដជាប្រសើរ ដោយមន្ដវិជ្ជាជាងព្រាហ្មណ៍​និង​គហតី​ទាំងអម្បាលនោះ ព្រហ្មាយុព្រាហ្មណ៍ ប្រាកដជាប្រសើរ ដោយ​អាយុ​ផង ដោយយសផង ជាងព្រាហ្មណ៍ និងគហបតីទាំងអម្បាលនោះ ឥឡូវ​គាត់​ចង់ជួបនឹងព្រះគោតមដ៏ចម្រើន ។</p>
        <p><a class='ref km' id='km10' href='#km10'>១០</a>មាណពនោះ ទទួលពាក្យរបស់ព្រហា្មយុព្រាហ្មណ៍ថាបាទ លោកដ៏ចម្រើន ហើយចូលទៅគាល់ព្រះមានព្រះភាគ លុះចូលទៅដល់​ហើយ ក៏ធ្វើសេចក្ដីរីករាយជាមួយនឹងព្រះមានព្រះភាគ លុះបញ្ចាប់ពាក្យ​ដែលគួររីករាយ និងពាក្យដែលគួររលឹក​ហើយ ក៏ឋិតនៅក្នុងទីសមគួរ ។ លុះ​មាណព​ឋិតនៅក្នុងទីសមគួរហើយ ក៏ក្រាបបង្គំ​ទូលព្រះមានព្រះភាគ​ដូច្នេះ​ថា បពិត្រព្រះគោតមដ៏ចម្រើន ព្រាហ្មយុព្រាហ្មណ៍ ទូលសួរ​ព្រះគោតម​ដ៏-​ចម្រើន ​អំពីសេចក្ដីមិនមានអាពាធ មិនមានរោគ ការក្រោកឡើង ដោយ​រហ័ស កម្លាំងកាយ និងការនៅសប្បាយគ្រប់ឥរិយាបថ បពិត្រព្រះគោតមដ៏​ចម្រើន ព្រាហ្មយុព្រាហ្មណ៍ ជាមនុស្សជរា ព្រឹទ្ធា ចាស់ កន្លង់កាលវែង​ឆ្ងាយ​មក​ដល់បច្ឆិមវ័យហើយ មានអាយុ ១២០ ឆ្នាំ អំពីកំណើតជាអ្នកចេះ​ចប់​នូវ​ត្រៃ​វេទ ព្រម​​ទាំង​គម្ពីរឈ្មោះនិឃណ្ឌុនិងគម្ពីរឈ្មោះកេដុភៈ ព្រមទាំង​អក្ខរប្បភេទ មានគម្ពីរ​ឈ្មោះ ­ឥតិហាសៈជាគម្រប់ ៥ ជាអ្នកដឹងនូវបទនៃវេទ ជាអ្នក​​​ចេះនូវវេយ្យាករណ៍ ជាអ្នកមិនទើសទាល់ ក្នុងគម្ពីរលោកាយតៈ និង​គម្ពីរ​មហាបុរិសលក្ខណៈ ពួក​ព្រាហ្មណ៍​​និងគហបតីដ៏ចម្រើន​ទាំង​អម្បាល​ម៉ាន តែងនៅអាស្រ័យក្នុងក្រុងមិថិលា ឯព្រហ្មាយុព្រាហ្មណ៍ ប្រាកដ​ជា​ប្រសើរ ដោយភោគសម្ប័ទ ជាងព្រាហ្មណ៍និង​គហបតីទាំងអម្បាលនោះ ព្រហ្មាយុព្រាហ្មណ៍​ ប្រាកដជាប្រសើរ ដោយមន្ដវិជ្ជា ជាងព្រាហ្មណ៍និង​គហបតី​ទាំងអម្បាលនោះ ព្រហ្មាយុព្រាហ្មណ៍ ប្រាកដជាប្រសើរ ដោយ​អាយុ​ផង ដោយយសផង ជាងព្រាហ្មណ៍និងគហបតីទាំង អម្បាលនោះ ឥឡូវ​គាត់​ចង់ ជួបនឹងព្រះគោតមដ៏ចម្រើន ។ ព្រះអង្គទ្រង់ត្រាស់ថា ម្នាលមាណព​ព្រហ្មាយុ​ព្រាហ្មណ៍ ចូរសំគាល់នូវកាលគួរនឹងមកឥឡូវនេះចុះ ។ ទើប មាណព​​នោះ ចូលទៅរកព្រហ្មាយុព្រាហ្មណ៍ លុះចូលទៅដល់ហើយ ក៏ពោល​នឹងព្រហ្មាយុព្រាហ្មណ៍ដូច្នេះថា ព្រះសមណគោតម បានបើក​ឱកាល​ដល់អ្នកដ៏ចម្រើនហើយ អ្នកដ៏ចម្រើន ចូរ​​​សំគាល់នូវកាលគួរនឹងទៅ ឥឡូវ​​​នេះចុះ ។</p>
        <p><a class='ref km' id='km11' href='#km11'>១១</a>គ្រានោះ ព្រហ្មាយុព្រាហ្មណ៍ ចូលទៅគាល់ព្រះមានព្រះភាគ ។ ឯ​បរិស័ទនោះ បានឃើញព្រហ្មាយុព្រាហ្មណ៍ ដើរមកអំពីចម្ងាយ លុះឃើញ​ហើយក៏​ថយចេញ បើកឱកាសឲ្យ ដូចជាបុគ្គលបើកឱកាសដល់បុគ្គល ដែល​មាន​កេរ្ដិ៍ឈ្មោះ​មានយស ។ លំដាប់នោះ ព្រហ្មាយុព្រាហ្មណ៍ ពោលនឹង​បរិស័ទ​នោះដូច្នេះថា នែអ្នក​ទាំងឡាយ​ដ៏ចម្រើន ណ្ហើយ​ចូរអ្នកទាំងឡាយ​អង្គុយលើអាសនៈជារបស់ខ្លួនចុះ ខ្ញុំនឹងអង្គុយក្នុងទីជិតព្រះសមណគោតម​ក្នុងទីនេះ ។ ទើបព្រហ្មាយុព្រាហ្មណ៍ ចូលទៅគាល់ព្រះមានព្រះភាគ លុះ​ចូល​​ទៅ​ដល់ហើយ ក៏ធ្វើសេចក្ដីរីករាយជាមួយនឹង ព្រះមានព្រះភាគ លុះ​បញ្ចប់ពាក្យដែលគួររីករាយ និងពាក្យដែលគួររលឹកហើយ​អង្គុយក្នុង​ទី​សម​គួរ ។ លុះព្រហ្មាយុព្រាហ្មណ៍ អង្គុយក្នុងទីសមគួរហើយ ក៏ពិនិត្យមើល​នូវ​មហាបុរិសលក្ខណៈ ទាំង ៣២ ក្នុងព្រះកាយនៃព្រះមានព្រះភាគ ។ ព្រាហ្មាយុ​​ព្រាហ្មណ៍ ក៏បានឃើញ​នូវមហាបុរិសលក្ខណៈ ទាំង ៣២ ក្នុង​កាយ​​​នៃ​​​ព្រះមានព្រះភាគ​ដោយច្រើន វៀរលែងតែមហាបុរិសលក្ខណៈ ២ ប្រការ ក៏សង្ស័យងឿយឆ្ងល់ មិនចូលចិត្ត មិនជ្រះស្រឡះក្នុងមហា​បុរិស-​លក្ខណៈ ទាំង ២ ប្រការនោះ គឺអវយវៈ ដែលត្រូវលាក់ក្នុងសំពត់ ឋិតនៅក្នុង​ស្រោម ១ ព្រះជីវា្ហដ៏ល្មម ១ ។ លំដាប់នោះព្រហ្មាយុព្រាហ្មណ៍ ពោល​សរសើរ​ព្រះមានព្រះភាគ ដោយគាថាទាំងឡាយថា</p>
        <p>មហាបុរិសលក្ខណៈ ទាំងឡាយណា ដែលខ្ញុំបានចេះដឹងមក ថា​មាន ៣២ ប្រការ បពិត្រព្រះគោតម បណ្ដាមហាបុរសលក្ខណៈ​ទាំងនោះ ខ្ញុំមិនឃើញនូវលក្ខណៈ ២ ប្រការក្នុងព្រះកាយ​នៃ​ព្រះអង្គ បពិត្រព្រះអង្គទ្រង់ខ្ពង់ខ្ពស់ជាងជន អវយវៈដែលត្រូវ​លាក់​​ក្នុងសំពត់ ឋិតនៅក្នុងស្រោម ដ៏ប្រាកដស្មើ ដោយភេទស្រ្ដី​របស់​ព្រះអង្គមានដែរឬ ព្រះជិវ្ហាមិនខ្លីរបស់ ព្រះអង្គមានឬទេ យើង​ខ្ញុំបានដឹងមកយ៉ាងណា ព្រះអង្គជាបុគ្គល មាន​ព្រះជិវ្ហា​ដ៏ល្មម (យ៉ាងនោះ) ដែរឬ សូមព្រះអង្គលៀននូវព្រះជិវា្ហនុ៎ះ បន្តិច​មកមើល បពិត្រព្រះអង្គទ្រង់ស្វែងរកនូវ គុណដ៏ប្រសើរ​សូម​​ព្រះអង្គ បន្ទោបង់នូវសេចក្ដីសង្ស័យដល់យើងខ្ញុំ បើព្រះអង្គ​បើក​ឱកាស​ឲ្យហើយ យើងខ្ញុំសូមសួរនូវប្រស្នាណានីមួយ ដែល​យើង​ខ្ញុំត្រូវការ ដើម្បីប្រយោជន៍ក្នុងបច្ចុប្បន្នផង ដើម្បីសេចក្ដី​សុខក្នុង​លោកខាង​មុខផង ។</p>
        <p><a class='ref km' id='km12' href='#km12'>១២</a>គ្រានោះ ព្រះមានព្រះភាគ ទ្រង់ព្រះតម្រិះដូច្នេះថា ព្រហ្មាយុ-​ព្រាហ្មណ៍​នោះ បានឃើញនូវមហាបុរិសលក្ខិណៈទាំង ៣២ ប្រការ របស់​តថាគត​ដោយច្រើន វៀរតែមហាបុរសលក្ខណៈ ២​ ប្រការក៏សង្ស័យ ងឿយ​ឆ្ងល់ មិនចូលចិត្ត មិនជ្រះស្រឡះ ក្នុងមហាបុរិសលក្ខណៈទាំង ២ ប្រការ​នោះ គឺអវយវៈដែលត្រូវលាក់ក្នុងសំពត់ ឋិតនៅក្នុងស្រោម ១ អណ្ដាត​ដ៏ល្មម ១ ។ ទើបព្រះមានព្រះភាគ ទ្រង់តាក់តែងនូវ​ឥទ្ធាភិសង្ខារ ឲ្យព្រហ្មាយុ​ព្រាហ្មណ៍ បានឃើញនូវអវយវៈ ដែលត្រូវលាក់ក្នុងសំពត់ ឋិតនៅ​ក្នុង​ស្រោម របស់ព្រះអង្គ ។ លំដាប់នោះ ព្រះមានព្រះភាគ ទ្រង់លៀននូវ​ព្រះជិវ្ហា ប៉ះពាល់ដល់រន្ធព្រះកាណ៌ទាំងពីរផង ប៉ះពាល់ដល់រន្ធ​ព្រះនាសិកទាំង​ពីរផង ហើយទ្រង់យកព្រះជិវ្ហាបាំង នូវមណ្ឌុលនៃព្រះលាដ (ថ្ងាស) ទាំងអស់ ។ គ្រានោះ ព្រះមានព្រះភាគ ទ្រង់ត្រាស់នឹង ព្រហ្មាយុ​-ព្រាហ្មណ៍ ដោយគាថាទាំងឡាយថា</p>
        <p>មហាបុរិសលក្ខណៈទាំងឡាយណា ដែលអ្នកបានចេះដឹងមក​ថាមាន ៣២ ប្រការមហាបុរិសលក្ខណៈទាំងអស់នោះ មានក្នុង​កាយ​នៃតថាគត ម្នាលព្រាហ្មណ៍ អ្នកកុំមានសេចក្ដីសង្ស័យ​ឡើយ ធម្មជាតដែលគួរ​ដឹងច្បាស់ តថាគតបានដឹងច្បាស់ហើយ ធម្មជាតដែលគួរចម្រើន តថាគតបានចម្រើនហើយ ធម្មជាត​ដែល​គួរលះបង់ តថាគតក៏បានលះបង់​ហើយ ម្នាលព្រាហ្មណ៍ ព្រោះ​ហេតុ​នោះ ទើបតថាគតឈ្មោះថាព្រះពុទ្ធ តថាគតបើក​ឱកាស​ឲ្យអ្នក​ហើយ អ្នកចូរសួរនូវប្រស្នាណានីមួយ ដែល​អ្នកត្រូវការចុះ ដើម្បីប្រយោជន៏ណក្នុងបច្ចុប្បន្នផង ដើម្បី​សេចក្ដី​សុខក្នុង​លោក​​​​​ខាងមុខផង ។</p>
        <p><a class='ref km' id='km13' href='#km13'>១៣</a>លំដាះប់នោះ​ ព្រហ្មាយុព្រាហ្មណ៍ មានសេចក្ដីត្រិះរិះដូច្នេះថា អាត្មាអញ ព្រះសមណគោតមបានបើកឱកាសឲ្យហើយ អាត្មាអញគប្បី​សួរព្រះសមណ​គោតម អំពីប្រយោជន៍ក្នុងបច្ចុប្បន្ន ឬ ប្រយោជន៏ក្នុងលោក​ខាងមុខ ។ ទើបព្រហ្មាយុព្រាហ្មណ៍ មានសេចក្ដីត្រិះរិះដូច្នេះទៀតថា អាត្មា​អញ​ជាបុគ្គលឈ្លាសវៃ ក្នុងប្រយោជន៍បច្ចុប្បន្ន ឯជនទាំងឡាយដទៃទៀត តែងសួរអាត្មាអញ អំពីប្រយោជន៍បច្ចុប្បន្នដែរ បើដូច្នោះ​ គួរតែអាត្មាអញ​សួរព្រះសមណគោតម អំពីប្រយោជន៍ក្នុងបរលោកវិញចុះ ។ ទើប​ព្រហ្មាយុ-​ព្រាហ្មណ៍ ពោលសួរព្រះមានព្រះភាគ ដោយគាថាទាំងឡាយថា</p>
        <p>បុគ្គលដូចម្ដេច ហៅថា ព្រាហ្មណ៍ បុគ្គលដូចម្ដេច ហៅថាអ្នក​ចេះ​ចប់នូវត្រៃវេទ បុគ្គលដូចម្ដេច ហៅថា អ្នកមានត្រៃវិជ្ជា បុគ្គល​ដូចម្ដេច ហៅថា អ្នកមានសួស្ដី បពិត្រព្រះអង្គដ៏ចម្រើន​ បុគ្គល​ដូចម្ដេចហៅថា ព្រះអហន្ដ បុគ្គលដូចម្ដេច ហៅថា អ្នកបរិបូណ៌​ដោយ​គុណទាំងអស់ បពិត្រព្រះអង្គដ៏ចម្រើន មួយទៀត បុគ្គល​​​​​​ដូចម្ដេចហៅថា មុនិ បុគ្គលដូចម្ដេចដែល​ហៅថា ព្រះពុទ្ធ ។</p>
        <p><a class='ref km' id='km14' href='#km14'>១៤</a>គ្រានោះ ព្រះមានព្រះភាគ ត្រាស់តបនឹងព្រហ្មាយុ​ព្រាហ្មណ៍​វិញ ដោយ​​​​គាថាទាំងឡាយថា</p>
        <p>បុគ្គល​ណា ដឹងនូវខន្ធដែលខ្លួន​ធ្លាប់​អាស្រ័យនៅ ក្នុងកាលមុន​ឃើញ​​ច្បាស់​នូវឋានសួគ៌និងអបាយ មួយទៀត បុគ្គលណា ដល់​នូវកិរិយាអស់​ទៅនៃជាតិ ដល់នូវ​ទី​បំផុតដោយអភិញ្ញា ជាអ្នក​ប្រាជ្ញ​ដឹងច្បាស់នូវចិត្តដ៏​បរិសុទ្ធ ជា​ចិត្ត​រួចស្រឡះហើយចាករាគៈ ដោយអាការៈទាំងពួង ជាអ្នក​មានជាតិនិងមរណៈលះបង់ហើយ ជាអ្នកប្រសបដោយ មគ្គ​ព្រហ្ម​ចរិយៈ​​ទាំងអស់ ជាអ្នកចេះចប់​នូវធម៌ទាំងអស់ បុគ្គល​ប្រាកដ​ដូច្នោះ តថាគតហៅថា ព្រះពុទ្ធ ។​</p>
        <p><a class='ref km' id='km15' href='#km15'>១៥</a>កាលបើព្រះមានព្រះភាគ ទ្រង់ត្រាស់យ៉ាងនេះហើយ ព្រហ្មាយុ​-ព្រាហ្មណ៍ ក៏ក្រោកអំពីអាសនៈ ធ្វើនូវសំពត់ឧត្តរាសង្គៈ​ឆៀង​ស្មា​ម្ខាងក្រាប​ទៀប​ព្រះបាទានៃ ព្រះមានព្រះភាគដោយក្បាល ជប់ព្រះបាទានៃ​ព្រះមាន​ព្រះភាគដោយមាត់ផង ច្របាច់​ដោយ​ដៃផង បន្លឺឈ្មោះរបស់ខ្លួនថា បពិត្រ​ព្រះគោតមដ៏ចម្រើន ខ្ញុំព្រះអង្គឈ្មោះថា ព្រហ្មាយុព្រាហ្មណ៍ បពិត្រ​​ព្រះគោតមដ៏​ចម្រើន​ ខ្ញុំព្រះអង្គឈ្មោះថា ព្រហ្មាយុព្រាហ្មណ៍ ។ គ្រានោះ បរិស័ទនោះ ក៏មានសេចក្ដីស្ងើច និងសេចក្ដីស្ញប់ស្ញែងថា អើ អស្ចារ្យណាស់​ហ្ន៎ អើ​ ចំឡែកណាស់ហ្ន៎ សមណៈពេញជាមានឫទ្ធិច្រើន មានអនុភាពច្រើន ព្រោះថា ព្រហ្មាយុព្រាហ្មណ៍នេះជាអ្នកមានកេរ្ដិ៍ឈ្មោះ មានយស ហើយ​មានសេចក្តីគោរពដ៏ក្រៃលែង មានសភាពដូច្នេះ ។ លំដាប់នោះ ព្រះមានព្រះភាគទ្រង់ត្រាស់ នឹងព្រហ្មាយុព្រាហ្មណ៍​ដូច្នេះថា ម្នាល​ព្រាហ្មណ៍ ល្មមហើយអ្នកចូរក្រោកឡើង ចូរអង្គុយលើអាសនៈរបស់ខ្លួនចុះ ព្រោះចិត្ត​របស់អ្នកជ្រះថ្លា នឹងតថាគតហើយ ។ សម័យនោះ ព្រហ្មាយុ-​ព្រាហ្មណ៍ក្រោកឡើង អង្គុយលើអាសនៈជារបស់ខ្លូន ។</p>
        <p><a class='ref km' id='km16' href='#km16'>១៦</a>លំដាប់នោះ ព្រះមានព្រះភាគ ទ្រង់សម្តែងអនុបុព្វីកថាដល់ ព្រហ្មាយុព្រាហ្មណ៍ គឺទ្រង់ប្រកាសនូវទានកថា សីលកថា សគ្គកថា និង​ទោស​របស់​កាម ជាទោសដ៏លាមក សៅហ្មងនិងអានិសង្ស ក្នុការចេញ​ចាក​កាម ។ ព្រះមាន​ព្រះភាគទ្រង់ជ្រាបថា ព្រហ្មាយុព្រាហ្មណ៍ មានចិត្តស្រួល មាន​ចិត្តទន់ មានចិត្តប្រាស​ចាកនីវរណធម៌ មានចិត្តអណ្ដែតឡើង មានចិត្ត​ជ្រះ​ថ្លា ក្នុងកាលណាហើយ ទ្រង់​ត្រាស់​នូវធម្មទេសនា ដែល​ព្រះពុទ្ធ​ទាំងឡាយ ទ្រង់លើកឡើងសម្តែងដោយព្រះអង្គ​ឯង គឺទុក្ខ ១ សមុទ័យ ១ និរោធ ១ មគ្គ​ ១ ក្នុងកាលនោះ ។ សំពត់ស្អាត ប្រាសចាកវត្ថុមានពណ៌ខ្មៅ គួរទទួលនូវគ្រឿងជ្រលក់ដោយល្អបាន យ៉ាងណាមិញ ធម្មចក្ខុ​គឺ​សោតាបត្តិ​មគ្គ ប្រាសចាកធូលី ប្រាសចាកមន្ទិល ក៏កើតឡើងដល់ព្រហ្មាយុព្រាហ្មណ៍ លើអាសនៈ​នោះឯងថា ធម្មជាតណានីមួយ ដែលកើតឡើងជា​ធម្មតា ធម្មជាត​ទាំងអស់នោះ រមែងរលត់ទៅវិញជាធម្មតា ក៏យ៉ាងនោះដែរ ។</p>
        <p><a class='ref km' id='km17' href='#km17'>១៧</a>គ្រានោះ ព្រហ្មាយុព្រាហ្មណ៍ បានឃើញចតុស្សច្ចធម៌ហើយ បាន​ដល់ចតុស្សច្ចធម៌ហើយ បានដឹងចតុស្សច្ចធម៌ហើយ បានចុះចិត្ត​ស៊ប់​កាន់​ចតុស្សច្ចធម៌​ហើយ ឆ្លងផុតសេចក្ដីសង្ស័យហើយ ប្រាសចាកសេចក្ដី​ងឿយ​ឆ្ងល់ហើយ ដល់នូវ​សេចក្ដី​​ក្លៀវក្លា មិនជឿបុគ្គលដទៃ ក្នុងសាសនា​របស់​ព្រះសាស្ដា ក៏ក្រាបបង្គំទូល​ព្រះមានព្រះភាគ ដូច្នេះថា បពិត្រ​ព្រះគោតម​​​​​ដ៏​ចម្រើន ច្បាស់ពេកណាស់ បពិត្រព្រះ​គោតមដ៏ចម្រើន​ ច្បាស់​ពេកណាស់ បពិត្រព្រះគោតមដ៏ចម្រើន ដូចបុគ្គលផ្ងារឡើង​នូវរបស់​ដែល​ផ្កាប់ទុក ឬបើកឡើងនូវរបស់ដែលបិទបាំងទុក ពុំនោះដូចគេប្រាប់ផ្លូវ​ដល់​មនុស្សអ្នកវង្វេងផ្លូវ ពុំនោះសោត ដូចគេទ្រោល​ប្រទីប​បំភ្លឺក្នុង​ទីងងឹត​ដោយ​​គិតថា មនុស្សអ្នកមានភ្នែក រមែងមើលឃើញនូវរូបទាំង​ឡាយ ព្រះធម៌​ដែលព្រះ​គោតម​ដ៏ចម្រើន បានសម្តែងហើយ ដោយអនេក​បរិយាយ​ក៏យ៉ាងនោះដែរ ខ្ញុំព្រះអង្គ​សូមដល់នូវព្រះគោតមដ៏ចម្រើនផង ព្រះធម៌ផង ព្រះភិក្ខុសង្ឃផង ជាទីពឹងទីរលឹក សូមព្រះគោតមដ៏ចម្រើន ចាំទុកនូវខ្ញុំ ព្រះអង្គ​ថាជាឧបាសក អ្នកដល់នូវសរណៈស្មើដោយជីវិត តាំងពីថ្ងៃនេះ​តទៅ មួយទៀត សូមព្រះគោតមដ៏ចម្រើន ព្រមទាំង​ភិក្ខុសង្ឃ​ ទទូលនូវភត្ត​របស់​​ខ្ញុំព្រះអង្គ ដើម្បីឆាន់ក្នុងថ្ងៃស្អែក ។ ព្រះមានព្រះភាគ ក៏ទ្រង់ទទួល​ដោយ​តុណ្ហីភាព ។</p>
        <p><a class='ref km' id='km18' href='#km18'>១៨</a>គ្រានោះ ព្រហ្មាយុព្រាហ្មណ៍ ដឹងថាព្រះមានព្រះភាគទ្រង់​ទទួល​និមន្តហើយ ក៏ក្រោកអំពីអាសនៈ ថ្វាយបង្គំព្រះមានព្រះភាគ ធ្វើ​ប្រទក្សិណ​ហើយចេញទៅ​ ។ លុះរាត្រីនោះកន្លងទៅ ព្រហ្មាយុព្រាហ្មណ៍ ឲ្យតាក់តែង​ខាទនីយភោជនីយាហារដ៏ផ្ចិតផ្ចង់ ក្នុងផ្ទះរបស់ខ្លួនរួចហើយ ឲ្យ​មនុស្ស​ទៅក្រាបបង្គំទូលភត្តកាល ចំពោះព្រះមានព្រះភាគព្រះថា បពិត្រ​ព្រះគោតម​ដ៏ចម្រើន កាលគួរហើយ ភត្តសម្រេចហើយ ។ លំដាប់នោះ ព្រះមានព្រះភាគ ទ្រង់ស្បង់ប្រដាប់ដោយបាត្រនិងចីវរ ក្នុងវេលាបុព្វណ្ហ​សម័យ ​ហើយសេ្ដចចូលទៅកាន់ផ្ទះរបស់ព្រហ្មាយុព្រាហ្មណ៍ លុះចូល​ទៅ​ដល់​ហើយ ក៏គង់លើអាសនៈ ដែលគេរៀបចំថ្វាយ ជាមួយនឹងភិក្ខុសង្ឃ ។ គ្រានោះ ព្រហ្មាយុព្រាហ្មណ៍ បានញ៉ាំងភិក្ខុសង្ឃ មានព្រះពុទ្ធជាប្រធាន ឲ្យ​ឆ្អែត​ស្កប់ស្កល់ ត្រាតែភិក្ខុសង្ឃហាមឃាត់ ដោយខាទនីយភោជនីយាហារ​ដ៏​ផ្ចិតផ្ចង់ ដោយដៃនៃខ្លួន​អស់​ ៧ ថ្ងៃ ។ លុះថ្ងៃ ៧ កន្លងទៅហើយ ​ទើប​ព្រះមាន​ព្រះភាគ ក៏សេ្ដចចេញទៅកាន់​ចារិក ក្នុងដែនវិទេហៈ ។</p>
        <p><a class='ref km' id='km19' href='#km19'>១៩</a>គ្រានោះ កាលដែលព្រះមានព្រះភាគ ទ្រង់សេ្ដចចេញទៅមិន​យូរ​ប៉ុន្មាន ព្រហ្មាយុព្រាហ្មណ៍ ក៏ធ្វើមរណកាល ។ លំដាប់នោះ ពួកភិក្ខុ​ជាច្រើន ចូលទៅគាល់​ព្រះមានព្រះភាគ លុះចូលទៅហើយ ក៏ក្រាបថា្វយ​បង្គំព្រះមានព្រះភាគ ហើយអង្គុយ​ក្នុងទីសមគួរ ។ លុះភិក្ខុទាំងនោះ អង្គុយ​ក្នុងទីសមគួរហើយ ក៏ក្រាបបង្គំទូលព្រះមាន​ព្រះភាគ ដូច្នេះថា បពិត្រ​ព្រះអង្គដ៏ចម្រើន ព្រហា្មយុព្រាហ្មណ៍ ធ្វើមរណកាលហើយ គតិរបស់គាត់​ដូចម្ដេច បរលោកដូចម្ដេច ។</p>
        <p><a class='ref km' id='km20' href='#km20'>២០</a>ព្រះអង្គទ្រង់ត្រាស់ថា ម្នាលភិក្ខុទាំងឡាយ ព្រហា្មយុ​-ព្រាហ្មណ៍ជាបណ្ឌិត បាននូវធម៌ ព្រមទាំងអនុធម៌</p>
        <p>ចប់ ព្រហ្មាយុសូត្រ ទី ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>