<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.10' lang='km'>
        <header>
            <ul>
            </ul>
            <h1>មោគ្គល្លាន​សូត្រ ទី ១០</h1>
        </header>
        <p><a class='ref km' id='km២៣៣' href='#km២៣៣'>២៣៣</a>សម័យ​មួយ ព្រះ​មាន​ព្រះ​ភាគ ទ្រង់​គង់​ក្នុង​កាឡសិលា ខាង​ភ្នំ​ឥសិគិលិ ទៀប​នគរ​រាជគ្រឹះ ជាមួយ​នឹង​ភិក្ខុសង្ឃ​ច្រើន គឺ​ភិក្ខុ​ប្រមាណ ៥០០ រូប សុទ្ធតែ​ជា​ព្រះ​អរហន្ត។ បាន​ឮ​ថា ព្រះ​មហា​មោគ្គល្លាន​មាន​អាយុ ពិចារណា​មើល​ចិត្ត ដែល​រួច​ស្រឡះ មិន​មាន​ឧបធិក្កិលេស របស់​ភិក្ខុ​ទាំងនោះ ដោយ​ចិត្ត​របស់​ខ្លួន។</p>
        <p><a class='ref km' id='km២៣៤' href='#km២៣៤'>២៣៤</a>លំដាប់​នោះ​ឯង ព្រះ​វងី្គសៈ​មាន​អាយុ មាន​សេចក្ដី​ត្រិះរិះ ដូច្នេះ​ថា ព្រះ​មាន​ព្រះ​ភាគ​អង្គ​នេះ ទ្រង់​គង់​ក្នុង​កាឡសិលា​ខាង​ភ្នំ​ឥសិគិលិ ទៀប​ក្រុង​រាជគ្រឹះ ជាមួយ​នឹង​ភិក្ខុសង្ឃ​ច្រើន គឺ​ភិក្ខុ​ប្រមាណ ៥០០ រូប សុទ្ធតែ​ជា​ព្រះ​អរហន្ត បាន​ឮ​ថា ព្រះ​មហា​មោគ្គល្លាន​មាន​អាយុ ពិចារណា​មើល​ចិត្ត ដែល​ផុត​ស្រឡះ មិន​មាន​ឧបធិកិ្កលេស របស់​ភិក្ខុ​ទាំងនោះ ដោយ​ចិត្ត​របស់​ខ្លួន បើ​ដូច្នោះ គួរតែ​អាត្មា​អញ ពោល​សរសើរ​ព្រះ​មហា​មោគ្គល្លាន​មាន​អាយុ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​ព្រះ​ភក្ត្រ​ព្រះ​មាន​ព្រះ​ភាគ។ ទើប​ព្រះ​វងី្គសៈ​មាន​អាយុ ក្រោក​ចាក​អាសនៈ ធ្វើ​ឧត្តរាសង្គៈ​ឆៀង​ស្មា​ម្ខាង ប្រណម្យ​អញ្ជលី ឆ្ពោះ​ត្រង់​ទៅ​រក​ព្រះ​មាន​ព្រះ​ភាគ ក្រាបទូល​ព្រះ​មាន​ព្រះ​ភាគ ដូច្នេះ​ថា បពិត្រ​ព្រះ​មាន​ព្រះ​ភាគ ខ្ញុំ​ព្រះអង្គ​សូម​សម្តែង​ធម៌ បពិត្រ​ព្រះ​សុគត ខ្ញុំ​ព្រះអង្គ​សូម​សម្តែង​ធម៌។ ព្រះ​មាន​ព្រះ​ភាគ ទ្រង់​ត្រាស់​ថា ម្នាល​វងី្គសៈ ចូរ​អ្នក​សម្តែង​ធម៌​ចុះ។</p>
        <p><a class='ref km' id='km២៣៥' href='#km២៣៥'>២៣៥</a>លំដាប់នោះ ព្រះ​វងី្គសៈ មាន​អាយុ បាន​ពោល​សរសើរ​ព្រះ​មហា​មោគ្គល្លាន​មាន​អាយុ ដោយ​គាថា​ទាំងឡាយ​ដ៏​សមគួរ ក្នុង​ទី​ចំពោះ​ព្រះ​ភក្ត្រ នៃ​ព្រះ​មាន​ព្រះ​ភាគ​ថា</p>
        <p>ពួក​សាវ័ក​ជា​អ្នក​មាន​ត្រៃ​វិជ្ជា លះ​បង់​នូវ​មច្ចុ នាំ​គ្នា​ចូល​ទៅ​អង្គុយ​ជិត​ព្រះពុទ្ធ​ជា​អ្នក​ប្រាជ្ញ ទ្រង់​ដល់​នូវ​ត្រើយ​នៃ​សេចក្ដី​ទុក្ខ ទ្រង់​គង់​នៅ​ក្បែរ​ខាង​ភ្នំ ព្រះ​មោគ្គល្លាន​ជា​អ្នក​មាន​ឫទ្ធិ​ច្រើន កំពុង​ពិចារណា​មើល​ចិត្ត របស់​សាវ័ក​ទាំងនោះ ដែល​ជា​ចិត្ត​ផុត​ស្រឡះ មិន​មាន​ឧបធិកិ្កលេស ក៏​កំណត់​ដឹង​នូវ​សាវ័ក​ទាំងនោះ ដោយ​ចិត្ត​របស់​ខ្លួន សាវ័ក​ទាំងឡាយ​តែង​ចូល​ទៅ​អង្គុយ​ជិត​ព្រះ​គោតម​ជា​អ្នកប្រាជ្ញ ដែល​ប្រកប​ដោយ​គុណ​ទាំងអស់​យ៉ាង​នេះ ទ្រង់​ដល់​នូវ​ត្រើយ​នៃ​សេចក្ដី​ទុក្ខ ទាំង​ប្រកប​ដោយ​គុណ​ច្រើន​ប្រការ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>