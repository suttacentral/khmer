<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn140' lang='km'>
        <header>
            <ul>
            </ul>
            <h1>ធាតុវិភង្គសូត្រ ទី ១០</h1>
        </header>
        <p><a class='ref km' id='km148' href='#km148'>១៤៨</a>ខ្ញុំបានស្ដាប់មក យ៉ាងនេះ ។ សម័យមួយ ព្រះមានព្រះភាគ ទ្រង់ស្ដេចទៅ​កាន់​ចារិក​​ ក្នុង​ដែន​របស់ពួកអ្នកមគធៈ បានដល់ទៅក្រុង​រាជគ្រឹះ ចូលទៅរកស្មូនឆ្នាំង​ឈ្មោះភគ្គវៈ លុះចូល​ទៅដល់ហើយ ទើប​ត្រាស់នឹងស្មូនឆ្នាំងឈ្មោះភគ្គវៈ យ៉ាងនេះថា ម្នាលភគ្គវៈ បើអ្នកមិនមាន​សេចក្ដីចង្អៀតចង្អល់ទេ តថាគត​សូមនៅក្នុងផ្ទះ បានមួយ​រាត្រី ។ ស្មូនឆ្មាំង​ក្រាបបង្គំទូលថា បពិត្រព្រះអង្គដ៏ចម្រើន ខ្ញុំព្រះអង្គ​ឥត​​មានសេចក្ដី​ចង្អៀត​ចង្អល់ អ្វីទេ ប៉ុន្ដែមានអ្នកបួសចូលទៅនៅក្នុងផ្ទះនេះមុនរួចហើយ បពិត្រ​ព្រះ​អង្គដ៏​ចម្រើន បើអ្នកបួសនោះយល់ព្រម សូមព្រះអង្គគង់នៅតាម​សេចក្ដី​សប្បាយចុះ ។</p>
        <p><a class='ref km' id='km149' href='#km149'>១៤៩</a>សម័យនោះឯង កុលបុត្តឈ្មោះបុក្កុសាតិ ចេញចាកផ្ទះហើយ​ចូលទៅ​កាន់ផ្នួសព្រោះសទ្ធា ចំពោះព្រះមានព្រះភាគ ។ បុក្កុសាតិបុត្ត​នោះ​ឯង ជាអ្នកចូល​មកនៅមុន ក្នុងផ្ទះស្មូនឆ្នាំងនោះ ។ ព្រះមានព្រះភាគ ទ្រង់ចូល​ទៅរកបុក្កុសាតិ​មាន​អាយុ លុះចូលទៅដល់ហើយ ទើបត្រាស់នឹង​បុក្កុសាតិ​មានអាយុ ម្នាលភិក្ខុ បើអ្នក​មិនមាន សេចក្ដីចង្អៀតចង្អល់ទេ តថាគត សូមនៅក្នុង​ផ្ទះបានមួយរាត្រី បុក្កុសាតិតបថា ម្នាលអាវុសោ នេះកុម្ភការនិវេសន៍ ឈ្មោះឩរុន្ទ សូមលោកមានអាយុ នៅតាម​សេចក្ដី​សប្បាយចុះ ។</p>
        <p><a class='ref km' id='km150' href='#km150'>១៥០</a>ទើបព្រះមានព្រះភាគ ទ្រង់ចូលកាន់កុម្ភការនិវេសន៍ ទ្រង់​ក្រាល​កម្រាល​ស្មៅក្នុងទីសមគួរ ហើយគង់ផ្គត់ព្រះភ្នែន តាំងព្រះកាយត្រង់ ផ្ចង់ព្រះសតិឲ្យមាន​មុខ​ទៅរកកម្មដ្ឋាន ។ លំដាប់នោះ ព្រះមានព្រះភាគ ទ្រង់​គង់ដល់យប់ជ្រៅ ។ ឯបុក្កុសាតិ​មានអាយុ ក៏អង្គុយនៅដល់យប់ជ្រៅ ដែរ ។ ទើបព្រះមានព្រះភាគ ទ្រង់​ត្រិះរិះយ៉ាង​នេះ​ថា កុលបុត្តនេះ ប្រតិបត្តិ វត្ត​គួរជ្រះថ្លាដែរឬហ្ន៎ បើដូច្នេះ គួរតែ​តថាគត​សួរមើល ។ ទើបព្រះមាន​ព្រះភាគ ទ្រង់សួរបុក្កុសាតិមានអាយុ យ៉ាងនេះថា ម្នាលភិក្ខុ​ អ្នក​បួស​ចំពោះ​លោកណា លោកណាជាគ្រូអ្នក មួយទៀត អ្នកពេញចិត្តនឹងធម៌​របស់​លោក​ណា ។</p>
        <p><a class='ref km' id='km151' href='#km151'>១៥១</a>បុក្កុសាតិតបថា ម្នាលអាវុសោ ព្រះសមណគោតមជា​សក្យបុត្រ ចេញ​ចាក​សក្យត្រ​កូល​ទៅ​បួស​ ក៏កិត្តិសព្ទសរសើរព្រះគោតម​ដ៏ចម្រើននោះ ពីរោះ​ល្បី​ឮ​ខ្ចរខ្ចាយទៅយ៉ាងនេះថា ព្រះមានព្រះភាគ​​អង្គ​នោះ ទ្រង់ឆ្ងាយចាកកិលេស ត្រាស់ដឹង​ដោយ​ព្រះអង្គឯងដោយប្រពៃ ទ្រង់​បរិបូណ៌​ដោយ​​វិជ្ជានិងចរណៈ ទ្រង់មាន​ព្រះដំណើរល្អ ទ្រង់ជ្រាបច្បាស់​នូវ​ត្រៃលោក ទ្រង់ប្រសើរដោយ​សីលាទិគុណ ជា​អ្នកទូន្មាន​នូវ​បុរស​ដែល​គួរ​ទូន្មាន ព្រះអង្គជាសាស្ដាចារ្យនៃទេវតានិងមនុស្សទាំងឡាយ ព្រះអង្គ​ត្រាស់​ដឹងនូវចតុរារិយសច្ច ព្រះអង្គលែងត្រឡប់មកកាន់ភពថ្មីទៀត ដោយហេតុ​នេះ​ ៗ ខ្ញុំបួស​ចំពោះ​ព្រះមានព្រះភាគអង្គនោះ ព្រះមានព្រះភាគនោះឯង ជាគ្រូរបស់ខ្ញុំ ខ្ញុំពេញ​ចិត្តនឹង​ធម៌របស់​ព្រះមានព្រះភាគអង្គនោះ ។ ម្នាលភិក្ខុ ចុះឥឡូវ​នេះ ព្រះមានព្រះភាគ​ជា​អរហន្ត​សម្មាសម្ពុទ្ធអង្គនោះ លោក​គង់​នៅក្នុងទីណា ។ ម្នាលអាវុសោ ឥឡូវនេះ ព្រះមានព្រះភាគ ជាអរហន្ត-​សម្មាសម្ពុទ្ធអង្គនោះ ព្រះអង្គ​គង់នៅក្នុងក្រុងសាវត្ថី ដែល​មាន​នៅក្នុង ជនបទប៉ែកខាងជើង ម្នាលភិក្ខុ ចុះ​ព្រះមានព្រះភាគអង្គនោះ អ្នកដែល​បាន​ឃើញឬទេ ប្រសិនបើឃើញអាចស្អាល់ឬ​ទេ ​។ ម្នាលអាវុសោ ព្រះមាន ព្រះភាគ​អង្គ​នោះ ខ្ញុំមិនដែលបានឃើញទេ ទុកជាខ្ញុំឃើញ ក៏គង់មិនស្គាល់ ដែរ ។</p>
        <p><a class='ref km' id='km152' href='#km152'>១៥២</a>ទើបព្រះមានព្រះភាគ ទ្រង់ត្រិះរិះយ៉ាងនេះថា កុលបុត្តនេះ បួសចំពោះ​តថាគត បើដូច្នេះ គួរតថាគត​សំដែងធម៌ដល់កុលបុត្តនេះ ។ ទើបព្រះមានព្រះភាគ ទ្រង់​មានព្រះបន្ទូល​នឹង​បុក្កុសាតិ​មាន​អាយុ​ថា ម្នាល ភិក្ខុ យើងនឹងសំដែងធម៌ដល់​អ្នក ចូរអ្នកយកចិត្តទុកដាក់ស្ដាប់ធម៌នោះ ដោយប្រពៃចុះ យើង​នឹងសំដែង ។ បុក្កុសាតិ​មានអាយុ ទទួលព្រះពុទ្ធដីកា នៃព្រះមានព្រះភាគថា អើ អាវុសោ ។</p>
        <p><a class='ref km' id='km153' href='#km153'>១៥៣</a>ព្រះមានព្រះភាគទ្រង់ត្រាស់ដូច្នេះថា ម្នាលភិក្ខុ បុរសនេះ មានធាតុ ៦ មានផស្សាយតនៈ ៦ មានមនោបវិចារៈ ១៨ មាន អធិដ្ឋាន៤ សេចក្ដី​សំគាល់​នឹង​សេចក្ដីវិលវល់ តែងមិនប្រព្រឹត្ត​ទៅកាន់​បុគ្គល​ដែលឋិតនៅ ក្នុងអធិដ្ឋាន​ទាំងឡាយ​ណា កាលបើសេចក្ដីសំគាល់ និងសេចក្ដីវិលវល់មិនប្រព្រឹត្ត​ទៅហើយ បុគ្គល​នោះ​យើង​ហៅថា អ្នកប្រាជ្ញ​មានចិត្តស្ងប់រម្ងាប់ បុគ្គលមិនគួរបណ្ដែតបណ្ដាយបញ្ញា គួរ​រក្សារឿយ ៗ នូវសច្ចៈ  គួរចម្រើនរឿយ ៗ នូវចាគៈ គួរសិក្សានូវសន្ដិ នេះ ជាឧទ្ទេស​នៃឆធាតុវិភង្គ ។</p>
        <p><a class='ref km' id='km154' href='#km154'>១៥៤</a>ពាក្យថា ម្នាលភិក្ខុ បុរសនេះមានធាតុ ៦ ដូច្នេះននុ៎ះ យើងបាន​ពោល​ហើយ ។ ពាក្យនុ៎ះ យើងពោលហើយ ព្រោះអាស្រ័យសេចក្ដីដូចម្ដេច ។ ម្នាលភិក្ខុ ឯ​ធាតុនេះមាន ៦ ប្រការ គឺបឋវីធាតុ (ធាតុដី) ១ អាបោធាតុ (ធាតុទឹក) ១ តេជោធាតុ (ធាតុភ្លើង) ១ វាយោធាតុ (ធាតុខ្យល់) ១ អាកាសធាតុ (ធាតុអាកាស) ១ វិញ្ញាណធាតុ (ធាតុវិញ្ញាណ ឬចិត្ត) ១ ពាក្យណា ដែលយើងបានពោលហើយថា ម្នាលភិក្ខុ បុរស​នេះ​មានធាតុ ៦ ដូច្នេះ ពាក្យនុ៎ះ យើងបានពោលហើយ ព្រោះអាស្រ័យ​សេចក្ដីនេះឯង ។</p>
        <p><a class='ref km' id='km155' href='#km155'>១៥៥</a>ពាក្យថា ម្នាលភិក្ខុ បុរសនេះមានផស្សាយតនៈ ៦ ដូច្នេះនុ៎ះ យើង​បាន​ពោល​ហើយ ។ ពាក្យនុ៎ះ យើងពោលហើយ ព្រោះអាស្រ័យ សេចក្ដីដូចម្ដេច ។ ចក្ខុ ជា​ផស្សាយតនៈ ១ សោតៈ​ ជាផស្សាយតនៈ ១ ឃានៈ ជាផស្សាយតនៈ ១ ជិវ្ហា ជា​ផស្សាយតនៈ ១ កាយ ជាផស្សាយតនៈ ១ មនោ ជាផស្សាយតនៈ ១ ។ ពាក្យណា​ដែល​យើង​ពោលហើយថា ម្នាលភិក្ខុ បុរសនោះ មានផស្សាយតនៈ ៦ ដូច្នេះ ពាក្យនុ៎ះ យើង​បានពោលហើយ ព្រោះអាស្រ័យសេចក្ដីនេះឯង ។</p>
        <p><a class='ref km' id='km156' href='#km156'>១៥៦</a>ពាក្យថា ម្នាលភិក្ខុ បុរសនេះមានមនោបវិចារៈ ១៨ ដូច្នេះនុ៎ះ យើងបាន​ពោលហើយ ។ ពាក្យនុ៎ះ យើងពោលហើយព្រោះអាស្រ័យសេចក្ដី​ដូចម្ដេច ។ បុគ្គលបានឃើញ​រូបដោយ​ភ្នែក​ ហើយ​ពិចារណារូបដែលជាទី​តាំង នៃសោមនស្សវេទនា ពិចារណារូបដែលជាទីតាំងនៃ​ទោមនស្ស-វេទនា ពិចារណា​រូបដែលជាទីតាំងនៃឧបេក្ខា-​វេទនា ស្ដាប់សំឡេងដោយ ត្រចៀក ។បេ។ ហិតក្លិនដោយច្រមុះ ... ទទួល​រសដោយ​អណ្ដាត ... ពាល់ ត្រូវផោដ្ឋព្វៈដោយកាយ ... ដឹងច្បាស់នូវធម៌ដោយចិត្ត ហើយ​ពិចារណា​ធម៌​ ដែលជាទីតាំង នៃសោមនស្សវេទនា ពិចារណា​ធម៌ ដែល​ជាទីតាំង​នៃ​ទោមនស្ស​វេទនា ពិចារណា​ធម៌​ដែល​ជាទីតាំង នៃឧបេក្ខា​វេទនា ត្រូវជា​សោមនស្សុបវិចារៈ​ ៦ ទោមនស្សុបវិចារៈ ៦ ឧបេក្ខូបវិចារៈ ៦ ដោយ​ប្រការដូច្នេះ ។ ពាក្យណា ដែលហើយបានពោលហើយថា ម្នាលភិក្ខុ បុរសនេះ មានមនោបវិចារៈ ១៨ ដូច្នេះ ពាក្យនុ៎ះ យើងបានពោលហើយ ព្រោះអាស្រ័យសេចក្ដីនេះឯង ។</p>
        <p><a class='ref km' id='km157' href='#km157'>១៥៧</a>ពាក្យថា ម្នាលភិក្ខុ បុរសនេះ មានអធិដ្ឋាន ៤ ដូច្នេះនុ៎ះ យើងបាន​ពោលហើយ ។ ពាក្យនុ៎ះ យើងពោលហើយ ព្រោះអាស្រ័យ សេចក្ដីដូចម្ដេច ។ បុរសមាន អធិដ្ឋានក្នុងបញ្ញា ១ មានអធិដ្ឋានក្នុងសច្ចៈ ១ មានអធិដ្ឋានក្នុងចាគៈ ១ មានអធិដ្ឋាន ក្នុងឧបសមៈ  ១ ។​ ពាក្យណា ដែល​យើង​បាន​ពោលហើយថា ម្នាលភិក្ខុ បុរសនេះ មានអធិដ្ឋាន ៤ ដូច្នេះ ពាក្យនុ៎ះ យើងពោលហើយ ព្រោះ​អាស្រ័យ​សេចក្ដីនេះ​ឯង ។</p>
        <p><a class='ref km' id='km158' href='#km158'>១៥៨</a>ពាក្យថា បុគ្គលនោះ មិនគួរបណ្ដែតបណ្ដោយបញ្ញា គួររក្សា​រឿយ ៗ នូវសច្ចៈ គួរចម្រើន​រឿយ ៗ នូវចាគៈ គួរសិក្សានូវសន្តិ ដូច្នេះនុ៎ះ យើង​បានពោលហើយ ។ ពាក្យនុ៎ះ យើងពោល​ហើយ​ព្រោះ​អាស្រ័យសេចក្ដី​ដូចម្ដេច ។ ម្នាលភិក្ខុ ចុះបុគ្គល មិនបណ្ដែតបណ្ដោយបញ្ញា តើដូចម្ដេច ។ ម្នាលភិក្ខុ ធាតុនេះ មាន ៦ ប្រការ គឺបឋវីធាតុ ១ អាបោធាតុ ១ តេជោធាតុ ១ វាយោធាតុ ១ អាកាសធាតុ ១ វិញ្ញាណធាតុ ១ ។</p>
        <p><a class='ref km' id='km159' href='#km159'>១៥៩</a>ម្នាលភិក្ខុ ចុះបឋវីធាតុ តើដូចម្ដេច ។ ឯបឋវីធាតុ ខាងក្នុង​ក៏មាន ខាងក្រៅក៏មាន ។ ម្នាលភិក្ខុ ចុះបឋវីធាតុជាខាងក្នុង តើដូចម្ដេច ។ ធម្មជាតណា​ ដែលកើតក្នុងខ្លួន អាស្រ័យនូវខ្លួន ជារបស់កក ជារបស់រឹង មានវិញ្ញាណចូលទៅ អាស្រ័យនៅ គឺសក់ រោម ក្រចក ធ្មេញ ស្បែក សាច់ សរសៃ ឆ្អឹង ខួរក្នុងឆ្អឹង ទាច បេះដូង ថ្លើម វាវ ក្រពះ សួត ពោះវៀនធំ ពោះវៀន​តូច អាហារថ្មី អាហារចាស់ ឬរបស់ដទៃណាមួយ ជាធម្មជាត​កើតក្នុងខ្លួន អាស្រ័យនូវខ្លួន ជារបស់កក ជារបស់រឹង មានវិញ្ញាណចូលទៅ អាស្រ័យនៅដែរ ម្នាលភិក្ខុ នេះ យើង​ហៅថាបឋវីធាតុខាងក្នុង ។ មួយទៀត បឋវី​ខាង​​ក្នុងណាក្ដី បឋវីខាងក្រៅណាក្ដី ទាំងពីរនេះ ជាបឋវីដូចគ្នា ។ បុគ្គលគួរ​ឃើញតាម​ពិត​នូវ​បឋវីធាតុនោះ ដោយបញ្ញាដ៏ប្រពៃយ៉ាងនេះថា នុ៎ះមិនមែន ជារបស់អាត្មាអញ នុ៎ះមិនមែនជាអញ នុ៎ះ​មិន​មែនខ្លួនរបស់​អាត្មាអញ ។ លុះឃើញ តាមពិតនូវបឋវីធាតុនោះដោយបញ្ញាដ៏​ប្រពៃ​យ៉ាងនេះហើយ រមែង​នឿ​យណាយក្នុង បឋវីធាតុ រមែងញុំាងចិត្ត​ឲ្យគ្រាក​ចេញ​អំពីបឋវីធាតុ ។</p>
        <p><a class='ref km' id='km160' href='#km160'>១៦០</a>ម្នាលភិក្ខុ ចុះអាបោធាតុ តើដូចម្ដេច ។ អាបោធាតុ ខាងក្នុង ក៏មាន ខាងក្រៅក៏មាន ។ ម្នាលភិក្ខុ អាបោធាតុខាងក្នុង តើដូចម្ដេច ។ ធម្មជាតណា ដែលកើតក្នុងខ្លួន អាស្រ័យ​នូវ​ខ្លួន​ជា​របស់​ជ្រាយ ជារបស់​រលាយ មានវិញ្ញាណចូល​ទៅ​អាស្រ័យនៅ គឺ ប្រមាត់ ស្លែស្ម ខ្ទុះ ឈាម ញើស ខ្លាញ់ខាប់ ទឹកភ្នែក ខ្លាញ់រាវ ទឹកមាត់ ទឹកសំបោ ទឹករំអិល មូត្រ ឬរបស់ដទៃណាមួយ ដែលកើតក្នុងខ្លួន អាស្រ័យ​នូវខ្លួន ជារបស់ជ្រាយ ជារបស់រលាយ មានវិញ្ញាណចូលទៅអាស្រ័យ​នៅ ម្នាលភិក្ខុ នេះ យើង​ហៅថាអាបោធាតុខាងក្នុង ។ អាបោធាតុខាងក្នុងណាក្ដី អាបោធាតុខាងក្រៅ​ណាក្ដី ទាំងពីរនេះ ជាអាបោធាតុដូចគ្នា ។ បុគ្គលគួរឃើញតាម​ពិតនូវ​អាបោធាតុនោះ ដោយ បញ្ញាដ៏ប្រពៃយ៉ាងនេះថា នុ៎ះ​មិនមែន​ជារបស់អញ នុ៎ះ​មិនមែនជាអញ នុ៎ះមិនមែន ជាខ្លួនរបស់អញ ។ លុះឃើញតាមពិតនូវ អាបោធាតុ​​នោះ​ ដោយបញ្ញាដ៏ប្រពៃយ៉ាងនេះហើយ រមែងនឿយណាយ​ក្នុងអាបោធាតុ រមែងញុំាង​ចិត្ត​ឲ្យ​គ្រាក​​ចេញអំពីអាបោធាតុ ។</p>
        <p><a class='ref km' id='km161' href='#km161'>១៦១</a>ម្នាលភិក្ខុ ចុះតេជោធាតុ តើដូចម្ដេច ។ តេជាធាតុខាងក្នុង​ក៏មាន ខាងក្រៅក៏មាន ។ ម្នាលភិក្ខុ ចុះតេជោធាតុខាងក្នុង តើដូចម្ដេច ។ ធម្មជាតណា ដែល​កើតក្នុងខ្លួន អាស្រ័យនូវខ្លួន ជា​របស់​មាន​ចំហាយ ជា​របស់មានកម្ដៅ មានវិញ្ញាណចូល​ទៅអាស្រ័យនៅ គឺភ្លើងធាតុ​ដែល​ធ្វើ​កាយ​ឲ្យ​ក្ដៅ​ស្រួល ១ ភ្លើងធាតុដែលធ្វើកាយ​ឲ្យទ្រុតទ្រោមឬគ្រាំគ្រាទៅ ១ ភ្លើង​ធាតុដែលធ្វើកាយឲ្យក្ដៅរោលរាល ១ ភ្លើងធាតុ​ដែលធ្វើអាហារ​ដែលបុគ្គល​ស៊ី ផឹក ទំពាស៊ី ក្រេបជញ្ជាប់ឲ្យដល់នូវការរលាយ​ទៅ ដោយស្រួល ១ ឬ​ធម្មជាតដទៃណាមួយដែលកើតក្នុងខ្លួន អាស្រ័យនូវខ្លួន ជារបស់មាន ចំហាយ ជារបស់មានកម្ដៅ មានវិញ្ញាណចូលទៅអាស្រ័យនៅ ម្នាលភិក្ខុ នេះ យើង ហៅថាតេជោធាតុខាងក្នុង ។ មួយទៀត តេជាធាតុខាងក្នុងណាក្ដី តេជាធាតុ ខាងក្រៅណាក្ដី ទាំងពីរនេះហៅថាតេជោធាតុដូចគ្នា ។ បុគ្គល​គយរឃើញតាមពិត នូវតេជោធាតុនោះ ដោយបញ្ញាដ៏ប្រព្រៃយ៉ាងនេះថា នុ៎ះមិនមែនជារបស់អញ នុ៎ះ​មិនមែនជាអញ នុ៎ះមិនមែនជាខ្លួនរបស់អញ ។ លុះឃើញតាមពិតនូវតេជោធាតុនោះ ដោយ​បញ្ញាដ៏​ប្រពៃ​យ៉ាងនេះហើយ រមែងនឿយណាយក្នុងតេជោធាតុ រមែងញុំាងចិត្ត ឲ្យគ្រាកចេញអំពី​តេជោធាតុ ។</p>
        <p><a class='ref km' id='km162' href='#km162'>១៦២</a>ម្នាលភិក្ខុ ចុះវាយោធាតុ តើដូចម្ដេច ។ វាយោធាតុ ខាងក្នុង​ក៏មាន ខាងក្រៅក៏មាន ។ ម្នាលភិក្ខុ ចុះវាយោធាតុខាងក្នុង តើដូចម្ដេច ។ ធម្មជាតណា ដែលកើតក្នុងខ្លួន អាស្រ័យនូវខ្លួន ជា​របស់​បក់​ទៅមក ជារបស់​ផ្សព្វផ្សាយទៅមក មានវិញ្ញាណចូលទៅអាស្រ័យនៅ គឺខ្យល់ដែលបក់​ឡើង​លើ ខ្យល់​ដែលបក់ចុះក្រោម ខ្យល់ដែលខាំងនៅក្នុងផ្ទៃ ខ្យល់ដែលខាំងនៅ​ក្នុងក្រពះ ខ្យល់ដែលរត់តាម អវយវៈ​​តូចធំ ខ្យល់ដកដង្ហើមចេញ ខ្យល់ដក​ដង្ហើមចូល ឬធម្មជាតដទៃណាមួយ ដែលកើតក្នុងខ្លួន អាស្រ័យ​នូវខ្លួន ជារបស់បក់ទៅមក ជារបស់ផ្សព្វផ្សាយទៅមក មានវិញ្ញាណចូលទៅ អាស្រ័យ​នៅ ម្នាលភិក្ខុ នេះហៅថា វាយោធាតុខាងក្នុង ។ មួយទៀត វាយោធាតុខាង ក្នុងណាក្ដី វាយោធាតុ​ខាង​ក្រៅ​ណា​ក្ដី ទាំងពីរនេះ ហៅថា វាយោធាតុដូចគ្នា ។ បុគ្គល គួរ​ឃើញតាមពិតនូវវាយោធាតុនោះ ដោយ​បញ្ញាដ៏​​ប្រពៃយ៉ាងនេះថា នុ៎ះមិនមែនជា របស់អញ នុ៎ះមិនមែនជាអញ នុ៎ះមិនមែនជាខ្លួន​របស់អញ ។ លុះឃើញតាមពិត នូវវាយោធាតុនោះ ដោយបញ្ញាដ៏ប្រពៃយ៉ាងនេះហើយ រមែងនឿយណាយ ក្នុង​វាយោ​ធាតុ រមែងញុំាងចិត្តឲ្យគ្រាកចេញអំពីវាយោធាតុ ។</p>
        <p><a class='ref km' id='km163' href='#km163'>១៦៣</a>ម្នាលភិក្ខុ ចុះអាកាសធាតុ តើដូចម្ដេច ។ អាកាសធាតុខាង​ក្នុងក៏មាន ខាងក្រៅក៏មាន ។ ម្នាលភិក្ខុ ចុះអាកាសធាតុខាងក្នុង តើដូចម្ដេច ។ ធម្មជាតណា ដែលកើតក្នុងខ្លួន អាស្រ័យនូវខ្លួន ជារបស់សូន្យ ជារបស់ទទេ មានវិញ្ញាណចូលទៅ អាស្រ័យនៅ គឺរន្ធត្រចៀក រន្ធច្រមុះ ទ្វារមាត់ និងប្រទេសសម្រាប់លេបអាហារ ដែលស៊ី ផឹក ទំពា ក្រេប ជញ្ជាប់ និងកន្លែងជាទីឋិត​នៃអាហារ ដែលស៊ី ផឹក ទំពា ក្រេប ជញ្ជាប់ និង​ប្រទេស​ជាទីហូរចេញតាម ចំណែកខាងក្រោមនៃអាហារដែលស៊ី ផឹក ទំពា ក្រេប ជញ្ជាប់ ឬធម្មជាតដទៃណា​មួយ ដែលកើតក្នុងខ្លួន អាស្រ័យនូវខ្លួន ជារបស់សូន្យ ជារបស់ទទេ មានវិញ្ញាណចូលទៅអាស្រ័យនៅ ម្នាលភិក្ខុ នេះហៅថា អាកាសធាតុខាង ក្នុង ។ មួយទៀត អាកាសធាតុខាងក្នុងណាក្ដី អាកាសធាតុខាងក្រៅណាក្ដី ទាំងពីរនេះ​ហៅថា អាកាសធាតុ​ដូចគ្នា ។ បុគ្គល គួរឃើញតាមពិតនូវអាកាសធាតុនោះ ដោយបញ្ញាដ៏ប្រពៃយ៉ាង នេះថា នុ៎ះមិនមែន​ជា​របស់អញ នុ៎ះមិនមែនជាអញ នុ៎ះមិនមែង ជាខ្លួន​របស់អញ ។ លុះ​ឃើញ​តាម​ពិត​នូវ​អាកាសធាតុនោះ ដោយ​បញ្ញា​ដ៏ប្រពៃ​យ៉ាងនេះ ហើយរមែង​នឿយណាយ​ក្នុង​អាកាសធាតុ រមែងញុំាងចិត្តឲ្យ គ្រាក​ចេញ​អំពី​អាកាសធាតុ ។ ចំណែកខាងក្រោយ នៅសល់តែវិញ្ញាណ​ដ៏បរិសុទ្ធ ផូរផង់ បុគ្គលតែងដឹងអ្វីមួយ គឺ​ដឹងថាសុខខ្លះ ដឹងថាទុក្ខខ្លះ ដឹងថាមិនមែនទុក្ខមិនមែនសុខខ្លះ ដោយវិញ្ញាណនោះឯង ។</p>
        <p><a class='ref km' id='km164' href='#km164'>១៦៤</a>ម្នាលភិក្ខុ សុខវេទនាដែលកើតឡើង ព្រោះអាស្រ័យផស្សៈ​ជាហេតុនៃ​សុខ​វេទនា ។ បុគ្គល​នោះ កាលដែលទទួលនូវ សុខវេទនា រមែង​ដឹងច្បាស់ថា អាត្មា​អញទទួលនូវសុខវេទនា រមែងដឹង​ច្បាស់​ថា វេទនាណា ដែលកើតអំពីផស្សៈនោះ គឺ​សុខវេទនាដែលកើតឡើង ព្រោះអាស្រ័យនូវ​ផស្សៈ ដែលជា​ហេតុ​នៃសុខវេទនា វេទនា​នោះក៏រលត់ទៅ វេទនានោះក៏ស្ងប់​រម្ងាប់ ព្រោះការរលត់នៃផស្សៈដែលជាហេតុ​នៃ​សុខវេទនានោះឯង ។ ម្នាល​ភិក្ខុ ទុក្ខវេទនា តែងកើតឡើង ព្រោះអាស្រ័យផស្សៈ​ជាហេតុនៃទុក្ខវេទនា ។ បុគ្គលនោះ កាលទទួលនូវទុក្ខវេទនា រមែងដឹងច្បាស់ថា អាត្មាអញទទួល ទុក្ខវេទនា រមែង​ដឹងច្បាស់​ថា វេទនាណា ដែលកើតអំពីផស្សៈនោះ គឺ​ទុក្ខវេទនា​ដែលកើតឡើង ព្រោះអាស្រ័យនូវ​ផស្សៈ​ដែល​ជា​ហេតុ​នៃទុក្ខ-វេទនា វេទនានោះក៏រលត់ទៅ វេទនានោះក៏ស្ងប់រម្ងាប់ ព្រោះការរលត់នៃ ផស្សៈដែលជា​ហេតុ​នៃ​ទុក្ខវេទនានោះឯង ។ ម្នាលភិក្ខុ អទុក្ខមសុខវេទនា តែងកើតឡើង ព្រោះអាស្រ័យ​ផស្សៈ​ជា​ហេតុ​នៃ​អទុក្ខមសុខវេទនា ។ បុគ្គល នោះ កាលទទួលអទុក្ខមសុខវេទនា រមែងដឹង ច្បាស់ថា អាត្មាអញ​ទទួល​អទុក្ខមសុខវេទនា រមែងដឹងច្បាស់ថា វេទនាណា ដែលកើត អំពីផស្សៈនោះ គឺអទុក្ខមសុខ​វេទនា​ដែល​កើត​ឡើង ព្រោះអាស្រ័យផស្សៈ ដែលជាហេតុ នៃអទុក្ខមសុខវេទនា វេទនានោះ ក៏រលត់ទៅ​វេទនា​នោះ​ក៏​ស្ងប់រម្ងាប់ ព្រោះ​ការរលត់នៃ ផស្សៈដែលជាហេតុនៃអទុក្ខមសុខវេទនា​នោះឯង ។</p>
        <p><a class='ref km' id='km165' href='#km165'>១៦៥</a>ម្នាលភិក្ខុ ដូចកម្ដៅតែងកើតមាន ភ្លើងតែកើតមានព្រោះ​កិរិយាខ្ទប់គ្នា ព្រោះកិរិយាប្រជុំគ្នា​នៃ​កំណាត់​ឈើទាំងពីរ កម្ដៅណាដែល​កើតអំពីកិរិយាខ្ទប់គ្នានោះ កម្ដៅនោះក៏រលត់ទៅ កម្ដៅនោះ ក៏​ស្ងប់រ​ម្ងាប់ ព្រោះកិរិយាញែកគ្នា ព្រោះកិរិយាបែក​គ្នានៃកំណាត់ឈើ ទាំងពីរនោះឯង មានឧបមាយ៉ាង​ណា​មិញ ម្នាលភិក្ខុ មានឧបមេយ្យ ដូចសុខវេទនាតែង​កើតឡើង ព្រោះអាស្រ័យផស្សៈជាហេតុ នៃសុខ​វេទនា​បុគ្គលនោះ កាល​ទទួល​សុខវេទនា រមែងដឹងច្បាស់ថា អាត្មាអញទទួល សុខវេទនា រមែងដឹង ច្បាស់ថា វេទនា​ណា ដែលកើតអំពីផស្សៈនោះ គឺសុខវេទនាដែលកើតឡើង ព្រោះ អាស្រ័យផស្សៈ ដែល​ជា​ហេតុនៃសុខវេទនា វេទនានោះក៏រលត់ទៅ វេទនានោះក៏ស្ងប់រម្ងាប់ ព្រោះការលត់នៃផស្សៈ ជាហេតុនៃ​សុខវេទនា​នោះ ឯង ។ ម្នាលភិក្ខុ ទុក្ខវេទនា តែងកើតឡើង ព្រោះអាស្រ័យ ផស្សៈជា​ហេតុ​នៃ​ទុក្ខ​វេទនា ។ បុគ្គល​នោះ កាលទទួលទុក្ខវេទនា រមែងដឹងច្បាស់ថា អាត្មាអញ​ទទួលទុក្ខវេទនា រមែង​ដឹង​ច្បាស់​ថា វេទនាណា ដែលកើតអំពី ផស្សៈនោះ គឺទុក្ខវេទនាដែលកើតឡើង ព្រោះអាស្រ័យផស្សៈ ដែលជា​ហេតុ​​នៃ​ទុក្ខវេទនា វេទនានោះក៏រលត់ទៅ វេទនានោះក៏ស្ងប់រម្ងាប់ព្រោះការរលត់ នៃផស្សៈ​ ដែល​ជា​ហេតុ​​នៃទុក្ខ​វេទនា​នោះឯង ។ ម្នាលភិក្ខុ អទុក្ខមសុខវេទនា តែងកើតឡើង ព្រោះអាស្រ័យ​ផស្សៈ​ជាហេតុ​នៃ​អទុក្ខសុខវេទនា ។ បុគ្គល នោះ កាលទទួលអទុក្ខមសុខវេទនា រមែងដឹងច្បាស់ថា អាត្មាអញទទួល​អទុក្ខមសុខវេទនា រមែងដឹងច្បាស់ថា វេទនាណា ដែលកើតអំពីផស្សៈនោះ គឺអទុក្ខមសុខវេទនាដែល​​កើតឡើង ព្រោះអាស្រ័យផស្សៈ ដែលជាហេតុនៃ អទុក្ខមសុខវេទនា វេទនានោះក៏រលត់ទៅ វេទនានោះ​ក៏​ស្ងប់រម្ងាប់ ព្រោះ ការរលត់នៃផស្សៈ ដែលជាហេតុនៃអទុក្ខមសុខវេទនានោះឯង ក៏យ៉ាងនោះ ដែរ ។ ចំណែក​ខាងក្រោយ នៅសល់តែឧបេក្ខាដ៏បរិសុទ្ធ ផូរផង់ ជាធម្មជាតិ ទន់ផង គួរដល់ការងារផង ភ្លឺថ្លា​ផង ។</p>
        <p><a class='ref km' id='km166' href='#km166'>១៦៦</a>ម្នាលភិក្ខុ ដូចជាមាសក្ដី កូនសិស្សរបស់ជាមាស​​ក្ដី ដែល​ប្រសប់ គប្បី​រៀនចំនូវចង្រ្កានស្នប់ លុះរៀបចំនូវចង្រ្កានស្នប់រួចហើយ គប្បី​ដុតនូវមាត់នៃចង្រ្កាន​ស្នប់ លុះដុតនូវមាត់នៃចង្រ្កានស្នប់រួចហើយ គប្បីយក​ដង្កាប់ចាប់មាសដាក់ទៅក្នុងមាត់​នៃ ចង្រ្កានស្នប់ ។ គប្បីផ្លុំនូវមាត់នៃចង្រ្កាន​ស្នប់នោះសព្វ ៗ កាលយកទឹកប្រស់ព្រំ​សព្វ ៗ កាលសម្លឹងមើសព្វ ៗ កាល ។ មាសនោះ ប្រាសចាកទោស ប្រាសចាកមន្ទិល ជាមាសទន់ផង គួរដល់​ការងារ​ផង ភ្លឺថ្លាផង ទោះបីប្រាថ្នានឹងធ្វើគ្រឿងប្រដាប់​ដ៏​ប្លែកណា ៗ គឺខ្សែ​ខ្លួនក្ដី កាវក្ដី កងកក្ដី ផ្កាមាសក្ដី មាសនោះ នឹងសម្រេចប្រយោជន៍​ដល់បុគ្គល នោះបាន មានឧបមាយ៉ាង​​ណា​មិញ ម្នាលភិក្ខុ មានឧបមេយ្យដូចចំណែក​ខាងក្រោយ នៅសល់តែឧបេក្ខា ដ៏បរិសុទ្ធ ផូរផង់ ជា​ធម្មជាតិ​ទន់ផង គួរ​ដល់ការងារផង ភ្លឺថ្លាផង យ៉ាងនោះឯង ។ បុគ្គលនោះ តែងដឹងច្បាស់​យ៉ាង​នេះថា បើ​អាត្មាអញបង្អោននូវឧបេក្ខានេះ ដែលបរិសុទ្ធយ៉ាងនេះ ផូរផង់​យ៉ាងនេះ ទៅកាន់​អាកាសានញ្ចយតនជ្ឈាន ហើយចម្រើនចិត្ត ជាធម៌ដ៏​សមគួរ​ ដល់​អាកានញ្ចយតនជ្ឈាននោះ ឧបេក្ខា​​របស់អាត្មាអញនេះ អាស្រ័យ​​នូវ​អាកាសានញ្ចាយតនជ្ឈាននោះ អែបនែបនឹង​អាកាសានញ្ចា-យតនជ្ឈាន​​នោះ​យ៉ាង​នេះ គប្បីឋិតនៅអស់កាលជាយូរអង្វែង ប្រសិនបើ​អាត្មាអញ​បង្អោន​នូវឧបេក្ខានេះ ដែលបរិសុទ្ធយ៉ាងនេះ ផូរផង់យ៉ាងនេះ ទៅកាន់វិញ្ញាណញ្ចាយតនជ្ឈាន ហើយ​ចម្រើន​ចិត្ត ជាធម៌ដ៏​សម​គួរ​​ដល់​វិញ្ញាណញ្ញាយតនជ្ឈាននោះ ឧបេក្ខារបស់ អាត្មាអញនេះ ដែល​អាស្រ័យ​នូវ​​វិញ្ញាណញ្ចាយតនជ្ឈាន​នោះ ដែលអែបនែប​នឹង វិញ្ញាណញ្ចាយតនជ្ឈាន​នោះយ៉ាងនេះ ក៏គប្បីឋិត​នៅ​អស់​កាលជា​យូរអង្វែង ប្រសិន​បើអាត្មាអញ​បង្អោននូវឧបេក្ខានេះ ដែលបរិសុទ្ធយ៉ាងនេះ ផូរផង់យ៉ាងនេះ ទៅកាន់​អាកិញ្ចញ្ញាយតនជ្ឈាន​ ហើយចម្រើនចិត្ត ជាធម៌ដ៏សមគួរ​ដល់​អាកិញ្ចញ្ញា-យតនជ្ឈាននោះ ​ឧបេក្ខារបស​អាត្មាអញ​នេះ ដែល​អាស្រ័យនូវ​អាកិញ្ច-ញ្ញាយតនជ្ឈាននោះ ដែលអែបនែប​នឹង​អាកិញ្ចញ្ញាយតនជ្ឈាន​​នោះ​យ៉ាង នេះ ក៏គប្បីឋិតនៅអស់កាល​ជាយូរអង្វែង ប្រសិន​បើ​អាត្មា​អញ​បង្អោន​នូវឧបេក្ខានេះ ដែល​បរិសុទ្ធ​យ៉ាងនេះ ផូរផង់​យ៉ាងនេះ ទៅកាន់នេវសញ្ញា-នាសញ្ញាយតនជ្ឈាន ហើយ​ចម្រើនចិត្ត ជាធម៌​ដ៏សម​គួរ​​ដល់នេវសញ្ញា-យតនជ្ឈាននោះ ឧបេក្ខា​របស់អាត្មាអញនេះ ដែល​អាស្រ័យ​​នូវ​នេវសញ្ញា-នាសញ្ញាយតនជ្ឈាន​នោះ ដែលអែប​នែបនឹង ​នេវ​សញ្ញា​នា​សញ្ញាយ​តនជ្ឈាន​នោះ​យ៉ាង​នេះ ក៏គប្បី​ឋិតនៅ​​អស់កាល​ជាយូរអង្វែង ។ បុគ្គលនោះ​តែង​ដឹងច្បាស់យ៉ាងនេះថា ប្រសិន​បើ​អាត្មាអញ​បង្អោន​នូវ​ឧបេក្ខា​នេះ ដែល បរិសុទ្ធយ៉ាងនេះ ផូរផង់យ៉ាងនេះ ទៅកាន់​អាកាសានញ្ចាយតនជ្ឈាន​ហើយ​ចម្រើនចិត្ត ជាធម៌ដ៏សម​គួរដល់​អាកាសានញ្ចាយតនជ្ឈាននោះ ឈាន​នុ៎ះ នៅជាសង្ខតជ្ឈាន ប្រសិនបើ​អាត្មាអញបង្អោននូវឧបេក្ខានេះ ដែល បរិសុទ្ធយ៉ាង​នេះ ផូរផង់​យ៉ាង​នេះ ទៅកាន់​វិញ្ញាណញ្ចាយតនជ្ឈាន ហើយ ចម្រើនចិត្តជាធម៌ ដ៏សម​គួរដល់​វិញ្ញាណញ្ចាយតនជ្ឈាននោះ ឈាន​នុ៎ះ ក៏នៅជាសង្ខតជ្ឈាន ប្រសិនបើ​អាត្មាអញ​បង្អោននូវឧបេក្ខានេះ ដែល បរិសុទ្ធយ៉ាងនេះ ផូរផង់យ៉ាងនេះ ទៅកាន់​អាកិញ្ចញ្ញាយតនជ្ឈាន ហើយ ចម្រើនចិត្ត ជាធម៌ដ៏សមគួរដល់អាកិញ្ចញ្ញាយត​នជ្ឈាននោះ ឈាននុ៎ះ ក៏នៅជាសង្ខតជ្ឈាន ប្រសិនបើអាត្មាអញបង្អោននូវឧបេក្ខា​នេះ ដែល​បរិសុទ្ធ​យ៉ាង​នេះ ផូរផង់យ៉ាងនេះ ទៅកាន់នេវសញ្ញានាសញ្ញាយតនជ្ឈាន ហើយ ចម្រើន ចិត្តជាធម៌ដ៏​សមគួរ ​ដល់​នេវសញ្ញានាសញ្ញាយតនជ្ឈាននោះ ឈាននុ៎ះ​ក៏នៅជាសង្ខតជ្ឈាន ។ បុគ្គលនោះក៏លែងតាក់តែង លែងត្រិះរិះ គិត ដើម្បីសេចក្ដី​ចម្រើនឬសេចក្ដី វិនាស ។ បុគ្គលនោះ កាលលែងតាក់តែង លែងត្រិះរិះគិត ដើម្បី​សេចក្ដីចម្រើនឬ សេចក្ដីវិនាស ក៏លែងប្រកាន់របស់ នីមួយ ក្នុងលោក កាលបើលែងប្រកាន់ហើយ ក៏មិនតក់ស្លុត កាលមិន តក់ស្លុត រមែងរំលត់កិលេសដោយ​ពិតប្រាកដ រមែងដឹង ច្បាស់ថា ជាតិ (របស់អាត្មាអញ) អស់ហើយព្រហ្មចរិយធម៌អាត្មាអញបាន​នៅគ្រប់ គ្រាន់ ហើយ សោឡសកិច្ច អាត្មាអញបានធ្វើស្រេចហើយ មគ្គភាវនាកិច្ច​ដទៃ ប្រព្រឹត្តទៅដើម្បីសោឡសកិច្ចនេះទៀត មិនមានឡើយ ។ បើបុគ្គលនោះ ទទួល​សុខវេទនា ក៏ដឹងច្បាស់ថា សុខវេទនានោះមិនទៀង ដឹងច្បាស់ថា សុខវេទនានោះ អាត្មាអញមិនគួរនឹងជ្រប់ជាប់ឡើយ ដឹងច្បាស់ថា សុខ-វេទនានោះ អាត្មាអញមិន​គួរនឹងត្រេកអរឡើយ ។ ប្រសិនបើបុគ្គលនោះ ទទួលទុក្ខវេទនា ក៏ដឹងច្បាស់ថា ទុក្ខវេទនា​នោះមិនទៀង ដឹងច្បាស់ថា ទុក្ខវេទនានោះ អាត្មាអញមិនគួរនឹងជ្រប់ជាប់​ឡើយ ដឹងច្បាស់ថា ទុក្ខ-វេទនានោះ អាត្មាអញមិនគួរនឹងត្រេកអរឡើយ ។ ប្រសិនបើ​បុគ្គលនោះ ទទួលអទុក្ខមសុខវេទនា ក៏ដឹងច្បាស់ថា អទុក្ខមសុខវេទនានោះមិនទៀង ដឹងច្បាស់ថា អទុក្ខមសុខវេទនានោះ អាត្មាអញមិនគួរនឹងជ្រប់ជាប់ឡើយ ដឹងច្បាស់ថា អទុក្ខមសុខវេទនានោះ អាត្មាអញមិនគួរនឹងត្រេកអរឡើយ ។ បើបុគ្គលនោះ ទទួលសុខវេទនា រមែងមានចិត្តនឿយណាយ ហើយទទួល សុខវេទនានោះ ។ បើបុគ្គលនោះ ទទួលទុក្ខវេទនា រមែងមានចិត្តនឿយ ណាយ ហើយទទួលទុក្ខវេទនានោះ ។ បើបុគ្គល​នោះទទួលអទុក្ខមសុខ-វេទនា រមែងមានចិត្តនឿយណាយ ហើយទទួល​អទុក្ខមសុខវេទនានោះ ។ កាលបុគ្គលនោះ ទទួលវេទនាដែលមានកាយ​ជាទីបំផុត ក៏រមែងដឹងច្បាស់ ថា អាត្មាអញទទួលវេទនាមានកាយជាទីបំផុត ។ កាលទទួល​វេទនាដែល មាន ជីវិតជាទីបំផុត ក៏រមែងដឹងច្បាស់ថា អាត្មាអញទទួល​វេទនាមានជីវិត​ជាទីបំផុត ។ ដឹងច្បាស់ថា កាលបើមានរាងកាយបែកធ្លាយទៅហើយ ខាង នាយ​អំពីការ​អស់ជីវិតទៅ វេទនាទាំងពួង ដែលអាត្មាអញ មិនគួរត្រេកអរ ក្នុងលោកនេះ នឹងរលត់អស់ទៅ មិនមានសល់ ។</p>
        <p><a class='ref km' id='km167' href='#km167'>១៦៧</a>ម្នាលភិក្ខុ ដូចជាប្រទីបប្រេង តែងនេះរុងរឿង ព្រោះអាស្រ័យ ប្រេងផង ព្រោះអាស្រ័យ​ប្រឆេះផង ។ អណ្ដាតប្រទីបមិនមានអាហារ តែង រលត់ទៅ ព្រោះអស់និង​ប្រឆេះមុននោះផង ព្រោះមិនបាន​បន្ថែម​ប្រេងនិង ប្រឆេះដទៃទៀតផង យ៉ាងណាមិញ ម្នាលភិក្ខុកាល​បុគ្គល​នោះទទួល​វេទនា​មាន​កាយ​ជា​ទីបំផុត ក៏ដឹងច្បាស់ថា អាត្មាអញ​ទទួលវេទនាមានកាយជា ទីបំផុត ។ កាលទទួល​វេទនាមានជីវិតជាទី​បំផុត ក៏ដឹង​ច្បាស់ថា អាត្មាអញ ទទួលវេទនាមានជីវិតជាទីបំផុត ។ ដឹងច្បាស់ថា កាលបើ​មាន​រាងកាយ បែកធ្លាយទៅហើយ ខាងនាយអំពីការអស់ជីវិតទៅ វេទនាទាំងពួង ដែល​អាត្មាអញ​មិនគួរ​ត្រេកអរ ក្នុងលោកនេះ នឹងរលត់អស់ទៅមិន​មានសល់ ក៏យ៉ាង​នោះឯង ។ ម្នាលភិក្ខុ ព្រោះហេតុនោះ បុគ្គលដែលប្រកបដោយ គុណធម៌យ៉ាងនេះ ទើបឈ្មោះថា ប្រកបដោយបញ្ញាធិដ្ឋានដ៏ឧត្តមនេះ ។ ម្នាលភិក្ខុ ព្រោះថា​សេចក្ដីដឹងក្នុង​ធម៌ជាទីអស់ ទៅនៃទុក្ខទាំងពួងណា សេចក្ដីដឹងនុ៎ះ ហៅថាបញ្ញាដ៏ប្រសើរក្រៃលែង ។ វិមុត្តិនោះរបស់ បុគ្គលនោះ ឋិតនៅក្នុងសច្ចៈ ជាវិមុត្តិ មិនកម្រើក ។ ម្នាលភិក្ខុ ព្រោះថា របស់ណា​ដែល​មាន​សេចក្ដីវិនាសជាធម្មតា របស់នោះជារបស់មុសា ព្រះនិព្វានណាដែល​មាន​សេចក្ដី​​មិនវិនាសជាធម្មតា ព្រះនិព្វាននោះ ជារបស់សច្ចៈ ម្នាលភិក្ខុ ព្រោះហេតុនោះ បុគ្គលដែលប្រកប​ដោយគុណធម៌យ៉ាង​នេះ ទើប​ឈ្មោះ​ថាប្រកបដោយសច្ចាធិដ្ឋានដ៏​ឧត្តមនេះ ។ ម្នាលភិក្ខុ ព្រោះថា ព្រះនិព្វាន​ណា ដែល​មានសេចក្ដីមិនវិនាសជាធម្មតា ព្រះនិព្វាន​នុ៎ះឈ្មោះថាជា​អរិយសច្ច​ដ៏ឧត្តម ។ ក៏កាលពីដើម បុគ្គលនោះ មិនទាន់ដឹង ច្បាស់​ តែងបំពេញ តែងកាន់យកនូវឧបធិទាំងឡាយ ។ ឧបធិទាំងនោះ បុគ្គល នោះ បាន​លះបង់ហើយ បានគាស់​រំលើងឫស​គល់​អស់ហើយ បានធ្វើឲ្យនៅ សល់តែទីនៅ​ដូចជាទី​នៅដើមត្នោត​ ជា​សភាវៈ​ដល់​នូវការមិន​មាន មាន សភាព មិនកើតទៀតជាធម្ម​តាតទៅ ម្នាលភិក្ខុ ព្រោះហេតុនោះ បុគ្គលដែល​ប្រកប​ដោយ​គុណ​ធម៌​យ៉ាងនេះ ទើបឈ្មោះថា ​ប្រកបដោយ​ចាគា​ធិដ្ឋាន​ដ៏ឧត្តមនេះ ។ ម្នាលភិក្ខុ ព្រោះថា ការលះបង់នូវ​ឧបធិ​ទាំង​ពួងណា ការលះ បង់នុ៎ះ ហៅថាចាគៈដ៏ប្រសើរក្រៃលែង ។ កាលពីដើម បុគ្គលនោះ​មិន​ទាន់​ដឹង​ច្បាស់ អភិជ្ឈាឆន្ទនិងសារាគៈ ក៏មាននៅ កិលេសនោះ បុគ្គល​នោះបាន​លះបង់ចោល​ហើយ បាន​គាស់​រំលើងឫសគល់អស់ហើយ បានធ្វើ​ឲ្យនៅសល់​តែទីនៅដូច​ជាទី​នៅ​នៃដើមត្នោត ជាសភាវៈដល់នូវ​ការ​មិនមាន មាន​សភាពមិនកើតត ទៅទៀតជាធម្មតា ។ មួយទៀត កាលពីដើម បុគ្គល នោះមិនទាន់ដឹង​ច្បាស់ អាឃាត ព្យាបាទ និងសម្បទោសៈ​ក៏មាននោះ បុគ្គលនោះ បានលះបង់​ហើយ បានគាស់​រំលើង​ឫស​គល់ចោលហើយ បាន ធ្វើឲ្យនៅសល់តែទីនៅ ដូចជា​ទីនៅនៃដើមត្នោត ជាសភាវៈ​ដល់នូវ​ការ​មិនមាន មានសភាពមិនកើតតទៅទៀតជា​ធម្មតា ។ កាលពីដើម បុគ្គលនោះ​មិនទាន់ដឹងច្បាស់ អវិជ្ជា សម្មោហៈ​ និងសម្បមោហៈ​ក៏មាននៅ កិលេសនោះ បុគ្គលនោះ បានលះបង់ហើយ បានគាស់​រំលើងឬសគល់ ចោលហើយ បានធ្វើ​ឲ្យ​នៅ​សល់​តែទីនៅដូចជាទីនៅនៃដើមត្នោត ជាសភាវៈ​ដល់​នូវ​ការ​មិនមាន មានសភាព​មិន​កើត​តទៅទៀតជាធម្មតា ម្នាលភិក្ខុ ព្រោះហេតុនោះ បុគ្គលដែល​ប្រកបដោយ​គុណ​ធម៌​យ៉ាងនេះ ទើបឈ្មោះថា ប្រកប​ដោយឧបសមាធិដ្ឋានដ៏ឧត្តមនេះ ។ ម្នាលភិក្ខុ ព្រោះថា ការរម្ងាប់​នូវរាគៈទោសៈនិង​មោហៈទាំងឡាយណា ការរម្ងាប់នុ៎ះ ឈ្មោះថា​ឧបសមៈ​ដ៏ប្រសើរក្រៃលែង ។ ពាក្យណា ដែលយើងពោលហើយថា បុគ្គលនោះ មិនគួរ​បណ្ដែតបណ្ដោយបញ្ញា គួរ​រក្សារឿយ ៗ នូវសច្ចៈ គួរចម្រើនរឿយ ៗ នូវចាគៈ គួរសិក្សានូវសន្តិដូច្នេះ ពាក្យនុ៎ះ យើងពោលហើយ ព្រោះ អាស្រ័យ​សេចក្ដី​នេះឯង ។</p>
        <p><a class='ref km' id='km168' href='#km168'>១៦៨</a>ពាក្យថា សេចក្ដីសំគាល់និងសេចក្ដីវិលវល់ តែងមិនប្រព្រឹត្ត ទៅកាន់​បុគ្គលដែលឋិតនៅ ក្នុងអធិដ្ឋានទាំងឡាយណា កាលបើសេចក្ដី សំគាល់និង​សេចក្ដី​វិលវល់ មិនប្រព្រឹត្តទៅហើយ បុគ្គលនោះ​យើងហៅថាជា អ្នកប្រាជ្ញមានចិត្ត​ស្ងប់រម្ងាប់ ដូច្នេះនុ៎ះ យើងបានពោលហើយ ។ ពាក្យនុ៎ះ យើងពោលហើយ ព្រោះអាស្រ័យ​សេចក្ដី​ដូចម្ដេច ។ ម្នាលភិក្ខុ សេចក្ដី សំគាល់យ៉ាងនេះថា អាត្មាអញ​កើតមានឥឡូវ​នេះ​ សេចក្ដី​សំគាល់យ៉ាង នេះថា អាត្មាអញមិនកើតមានឥឡូវនេះ សេចក្ដីសំគាលយ៉ាងនេះថា​អាត្មាអញ​នឹងកើតមាន សេចក្ដីសំគាល់យ៉ាងនេះថា អាត្មាអញនឹងមិន​កើតមាន សេចក្ដី​សំគាល់យ៉ាងនេះថា អាត្មាអញនឹងមានរូប សេចក្ដី​សំគាល់ យ៉ាងនេះថា អាត្មាអញ​នឹងមិនមានរូប ​សេចក្ដីសំគាល់យ៉ាងនេះថា អាត្មាអញ​នឹងមានសញ្ញា សេចក្ដីសំគាល់ យ៉ាងនេះថា អាត្មាអញនឹង មិនមានសញ្ញា សេចក្ដី​សំគាល់​យ៉ាងនេះថា អាត្មាអញមាន សញ្ញាក៏​មិនមែន មិនមានសញ្ញាក៏មិនមែន ។ ម្នាលភិក្ខុសេចក្ដីសំគាល់ ឈ្មោះ​ថាជារោគ សេចក្ដីសំគាល់ ឈ្មោះថាជាបូស សេចក្ដីសំគាល់ ឈ្មោះថាជាសរ ។ ម្នាល ភិក្ខុ បុគ្គលនោះ យើងហៅថា ជាអ្នកប្រាជ្ញមានចិត្តស្ងប់រម្ងាប់ ព្រោះតែការ​ប្រព្រឹត្ត​កន្លង​នូវសេចក្ដីសំគាល់ទាំងពួងបាន ។ ម្នាលភិក្ខុ ឯអ្នកប្រាជ្ញ ដែល មាន​ចិត្ត​ស្ងប់រម្ងាប់ រមែងលែកកើត លែងចាស់ លែងស្លាប់ លែងស្អប់ លែង​ស្រឡាញ់ ។ ម្នាលភិក្ខុ សត្វគប្បីកើត ដោយហេតុណា ហេតុនោះ របស់ បុគ្គលនោះ មិនមានឡើយ កាលបុគ្គល​នោះមិនកើត នឹងចាស់មកពីណា កាលបើមិនចាស់ហើយ នឹងស្លាប់​មកពី​ណា កាល​បើ​មិន​ស្លាប់​ហើយ នឹង ស្អប់មកពីណា កាល​បើមិន​ស្អប់​ហើយ​ នឹងស្រឡាញ់​មកពីណា ។ ពាក្យណា ដែលយើង​ពោល​ហើយថា សេចក្ដី​សំគាល់​និងសេចក្ដី​វិលវល់ តែងមិន ប្រព្រឹត្តទៅ​កាន់បុគ្គល ដែល​ឋិតនៅក្នុង​អធិដ្ឋាន​ទាំងឡាយណា កាលបើ​សេចក្ដីសំគាល់ និងសេចក្ដីវិលវល់ មិនប្រព្រឹត្តទៅហើយ បុគ្គលនោះ យើង ហៅថា​ជាអ្នក​ប្រាជ្ញ​មានចិត្ត​ស្ងប់រម្ងាប់ដូច្នេះ ពាក្យនុ៎ះ យើងពោលហើយ ព្រោះ​អាស្រ័យសេចក្ដីនេះឯង ។ ម្នាលភិក្ខុ ចូរអ្នកចាំទុក នូវចំណែកនៃធាតុ ទាំង ៦ ដោយសេចក្ដីសង្ខេបរបស់យើង​នេះចុះ ។</p>
        <p><a class='ref km' id='km169' href='#km169'>១៦៩</a>គ្រានោះឯង បុក្កុសាតិមានអាយុ ក៏ភ្ងាក់ស្មារតីដឹងថា ព្រះ សាស្ដារបស់​អញ ស្ដេចមកដល់​ហើយ​តើ ព្រះសុគតរបស់អញ ស្ដេចមក ដល់ហើយតើ ព្រះសម្មាសម្ពុទ្ធរបស់អញ ស្ដេចមកដល់​ហើយ​តើ​ ដូច្នេះ ក៏ក្រោកអំពីអាសនៈ ធ្វើ​ចីវរឆៀង​ស្មាម្ខាង ក្រាបទៀបបាទា​របស់​ព្រះមាន ព្រះភាគ​ដោយត្បូង​ហើយ ទើប​សូមខមាទោស ​ចំពោះ​ព្រះមានព្រះភាគ​ដូច្នេះថា បពិត្រព្រះអង្គដ៏​ចម្រើន ខ្ញុំព្រះអង្គ មាន​សេចក្ដី​ល្មើស​ហើយ ដោយ ហេតុថា ខ្ញុំព្រះអង្គ ជាមនុស្សល្ងង់ខ្លៅ ជាមនុស្សវង្វេង ជា​​មនុស្សមិន​ឈ្លាស ព្រោះ​ខ្ញុំព្រះអង្គបានសំគាល់នូវព្រះមានព្រះភាគថា ជាបុគ្គល​ដែល​គេ​គប្បី ហៅ រក ដោយពាក្យថា អាវុសោ​ដូច្នេះ បពិត្រព្រះអង្គដ៏ចម្រើន សូម ព្រះមានព្រះភាគ​ ទ្រង់អត់ ទោស​​ តាមទោស​របស់​​ខ្ញុំ​ព្រះអង្គនោះ ដើម្បី​នឹង​សង្រួម​តទៅមុខទៀត ។</p>
        <p><a class='ref km' id='km170' href='#km170'>១៧០</a>ព្រះអង្គទ្រង់ត្រាស់ថា អើភិក្ខុ អ្នកមានសេចក្ដីល្មើសហើយ ដោយ​ហេតុថា​ អ្នកជា​មនុស្ស​ល្ងង់ខ្លៅ ជាមនុស្សវង្វេង ជាមនុស្សមិនឈ្លាស ព្រោះអ្នក បានសំគាល់នូវតថាគត ថាជាបុគ្គល​ដែល​គេ​គប្បី​ហៅរក ដោយ ពាក្យថា អាវុសោ ដូច្នេះ ម្នាលភិក្ខុ កាលណាបើអ្នក បានឃើញទោស តាម​ទោស​ហើយ សំដែង​ដោយសម គួរតាមធម៌ហើយ យើងនឹងអត់ទោសនោះ ដល់អ្នក ម្នាលភិក្ខុ បុគ្គលណា ឃើញ​នូវទោសតាមទោស ហើយសំដែង ដោយសមគួរតាមធម៌ហើយ ដល់នូវកាលសង្រួមតទៅ នេះជា​សេចក្ដី ចម្រើន របស់បុគ្គលនោះ ក្នុងអរិយវិន័យ ។ បពិត្រព្រះអង្គដ៏ចម្រើន ខ្ញុំ ព្រះអង្គគួរ​បាននូវ​ឧបសម្បទា​ក្នុងសំណាក់ព្រះមានព្រះភាគ ។ ម្នាលភិក្ខុ ចុះបាត្រនិង​ចីវររបស់អ្នក មានគ្រប់គ្រាន់ហើយឬ ។ បពិត្រ​ព្រះអង្គដ៏ចម្រើន​បាត្រនិងចីវរបស់ខ្ញុំ ព្រះអង្គ មិនទាន់មានគ្រប់គ្រាន់ទេ ។ ម្នាលភិក្ខុ ព្រះតថាគត​ទាំងឡាយ មិនដែលឲ្យឧបសម្បទា ដល់កុលបុត្ត ដែលមាន​បាត្រនិងចីវរមិនគ្រប់គ្រាន់ទេ ។</p>
        <p><a class='ref km' id='km171' href='#km171'>១៧១</a>គ្រានោះឯង បុក្កុសាតិមានអាយុ ត្រេកអរ រីករាយនឹង ភាសិតរបស់​ព្រះមានព្រះភាគ ក្រោក​អំពីអាសនៈ ថ្វាយបង្គំព្រះមាន ព្រះភាគ ហើយធ្វើ​ប្រទក្សិណ​ចៀសចេញទៅកាន់​ទីស្វែង​រក​បាត្រ​និង​ចីវរ ។ គ្រាកាលដែល​បុក្កុសាតិមានអាយុ កំពុង ត្រាចទៅកាន់​ទីស្វែង​រកបាត្រនិង ចីវរ មេគោ​ក៏មក​បុះផ្ដាច់​ជីវិតទៅ ។ គ្រានោះ​ឯង ភិក្ខុ ច្រើនរូប នាំគ្នាចូលទៅ​គាល់​ព្រះមានព្រះភាគ លុះចូលទៅដល់ហើយ ទើប​ក្រាបថ្វាយ បង្គំព្រះមាន ព្រះភាគ ហើយ​អង្គុយក្នុ​ងទីសមគួរ ។ លុះភិក្ខុទាំងនោះ អង្គុយ​ក្នុង​ទី​សម​គួរ​ហើយ ក៏ក្រាបបង្គំទូលសួរ​ព្រះមានព្រះភាគ យ៉ាងនេះថា បពិត្រព្រះអង្គ​ដ៏ចម្រើន កុលបុត្តឈ្មោះ បុក្កុសាតិណា ដែលព្រះមានព្រះភាគ ទ្រង់ប្រដៅ​ដោយឱវាទ​សង្ខេប បុក្កុសាតិកុលបុត្តនោះ ធ្វើ​មរណ​កាល​​ទៅហើយ ចុះគតិ និង​បរលោករបស់​បុក្កុសាតិ កុលបុត្តនោះ តើដូចម្ដេច ។</p>
        <p><a class='ref km' id='km172' href='#km172'>១៧២</a>ម្នាលភិក្ខុទាំងឡាយ បុក្កុសាតិកុលបុត្តជាបណ្ឌិត បានដល់នូវ​ធម៌ដ៏​សមគួរ​ដល់ធម៌ មិន​បាច់​ញុំាង​តថាគតឲ្យនឿយព្រួយ ព្រោះធម៌ជា ហេតុ ម្នាលភិក្ខុទាំងឡាយ បុក្កុសាតិកុលបុត្តជាឱបបាតិកៈ ព្រោះអស់​​ទៅនៃឱ​រម្ភាកិយ​សំយោជនៈទាំង ៥ ហើយបរិនិព្វាន ក្នុងលោកនោះតែម្ដង មានសភាព​មិនត្រឡប់​ចាក​លោកនោះ មកវិញឡើយ ។ លុះព្រះមាន ព្រះភាគ ទ្រង់​ត្រាស់​សូត្រនេះចប់ហើយ ភិក្ខុ​ទាំង​នោះ ក៏មានចិត្ត ត្រេកអរ រីករាយ នឹងភាសិតរបស់ព្រះមានព្រះភាគ ។</p>
        <p>ចប់ ធាតុវិភង្គសូត្រ ជាគម្រប់ ១០ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>