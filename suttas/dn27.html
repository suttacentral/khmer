<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn27' lang='km'>
        <header>
            <ul>
            </ul>
            <h1>អគ្គញ្ញសូត្រទី ៤</h1>
        </header>
        <p><a class='ref km' id='km៥១' href='#km៥១'>៥១</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ គង់នៅក្នុងប្រាសាទ របស់មិគារមាតា (នាងវិសាខា) ក្នុងវត្តបុញ្វរាម ជិតក្រុង សាវត្ថី ។ សម័យនោះឯង វាសេដ្ឋសាមណេរ និងភារទ្វាជសាមណេរ មាន​ប្រាថ្នានឹងបួសជាភិក្ខុ ទើបធ្វើតិត្ថិយបរិវាស ក្នុងសម្នាក់ភិក្ខុទាំងឡាយ ។ លំដាប់នោះឯង វេលាថ្ងៃរសៀល ព្រះមានព្រះភាគទ្រង់ចេញអំពីទីសម្ងំ ហើយចុះអំពីប្រាសាទ ទៅចង្រ្កមក្នុងទីវាលត្រង់ម្លប់ប្រាសាទ ។ ឯវាសេដ្ឋ-សាមណេរ ក៏បានឃើញព្រះមានព្រះភាគ ដែលទ្រង់ចេញអំពីសម្ងំក្នុង វេលាថ្ងៃរសៀល ហើយចុះអំពីប្រាសាទ ទៅចង្រ្កមក្នុងទីវាល ត្រង់ម្លប់ ប្រាសាទ លុះឃើញហើយ ក៏ប្រាប់ភារទ្វាជសាមណេរថា ម្នាលអាវុសោ ភារទ្វាជៈ ព្រះមានព្រះភាគនេះ ទ្រង់ចេញអំពីទីសម្ងំ ក្នុងវេលាថ្ងៃរសៀល ហើយចុះអំពីប្រាសាទ កំពុងចង្រ្កមក្នុងទីវាល ត្រង់ម្លប់ប្រាសាទ ម្នាល អាវុសោភារទ្វាជៈ មកយើងនឹងចូល ទៅគាល់ព្រះមានព្រះភាគ ក្រែងលោ យើងនឹងបានស្តាប់ធម្មីកថា ចំពោះព្រះភក្រ្តនៃព្រះមានព្រះភាគ ។ ភារទ្វាជ-សាមណេរ ក៏បានទទួលស្តាប់ ពាក្យវាសេដ្ឋសាមណេរថា អើអាវុសោ ។ គ្រានោះឯង វាសេដ្ឋសាមណេរ និងភារទ្វាជសាមណេរ នាំគ្នាចូលទៅ គាល់ព្រះមានព្រះភាគ លុះចូលទៅដល់ហើយ ថ្វាយបង្គំព្រះមានព្រះភាគ ហើយក៏ដើរ តាមព្រះមានព្រះភាគ ដែលកំពុងចង្រ្កម ។ លំដាប់នោះឯង ព្រះមានព្រះភាគ ទ្រង់មានព្រះបន្ទូល នឹងវាសេដ្ឋសាមណេរថា ម្នាល​វាសដ្ឋៈនិងភារទ្វាជៈ អ្នកទាំងឡាយជាជាតិព្រាហ្មណ៍ ជាត្រកូលព្រាហ្មណ៍ បានលះបង់ត្រកូលព្រាហ្មណ៍ ចេញចាកផ្ទះ ចូលមកកាន់ផ្នួស ចុះពួក​ព្រាហ្មណ៍​ដ៏ប្រសើរ មិនជេរ មិនប្រទេចអ្នកទាំងឡាយទេឬ ។ វាសេដ្ឋ-សាមណេរក្រាបទូលថា បពិត្រព្រះអង្គដ៏ចម្រើន ពួកព្រាហ្មណ៍ជេរប្រទេច យើងទាំងឡាយដោយពាក្យប្រទេច តាមចិត្តគេពេញទី មិនមែនខ្វះកន្លះទេ ។ ព្រះមានព្រះភាគ ទ្រង់ត្រាស់សួរថា ម្នាលវាសេដ្ឋៈ និងភារទ្វាជៈ ចុះពួក ព្រាហ្មណ៍ ជេរប្រទេចអ្នកទាំងឡាយ ដោយពាក្យប្រទេច តាមចិត្តគេពេញ ទី មិនមែនខ្វះកន្លះទេ តើដូចម្តេច ។ វាសេដ្ឋសាមណេរក្រាបទូលថា បពិត្រ ព្រះអង្គដ៏ចម្រើន ពួកព្រាហ្មណ៍និយាយយ៉ាងនេះថា មានតែព្រាហ្មណ៍ ទើប ជាវណ្ណៈ ប្រសើរបំផុត ពួកជនឯទៀត ជាវណ្ណៈថយថោក មានតែ ព្រាហ្មណ៍ ទើបជាវណ្ណៈស ពួកជនឯទៀត ជាវណ្ណៈខ្មៅ មានតែពួក​ព្រាហ្មណ៍ ទើបបរិសុទ្ធ ពួកជនដែលមិនមែនជាព្រាហ្មណ៍ មិនបរិសុទ្ធទេ ពួក​​ព្រាហ្មណ៍ជាបុត្រ ជាឱរសរបស់ព្រហ្ម កើតអំពីព្រះឱស្ឋព្រហ្ម កើតមក​អំពីព្រហ្ម ព្រហ្មបានតាក់តែងមក ជាទាយាទរបស់ព្រហ្ម ឯអ្នកទាំងឡាយ​នោះ លះចោលវណ្ណៈដ៏ប្រសើរចេញហើយ ត្រឡប់មកកាន់វណ្ណៈថយថោក​វិញ គឺត្រឡប់ចូលទៅក្នុងសម្នាក់សមណៈត្រងោល ជាគហបតី វណ្ណៈខ្មៅ ជាពួកនៃមារ កើតអំពីព្រះបាទព្រហ្ម ក៏អ្នកទាំងឡាយលះចោលវណ្ណៈ ដ៏ប្រសើរចេញ ហើយត្រឡប់មកកាន់វណ្ណៈថយថោកវិញ គឺត្រឡប់ចូលទៅ ក្នុងសម្នាក់សមណៈត្រងោល ជាគហបតី វណ្ណៈខ្មៅ ជាពួកនៃមារ កើតមក​អំពីព្រះបាទព្រហ្ម ដោយហេតុណា ហេតុនោះ ពុំប្រពៃ ពុំសមគួរឡើយ ។ បពិត្រព្រះអង្គដ៏ចម្រើន ពួកព្រាហ្មណ៍ជេរប្រទេច យើងទាំងឡាយ ដោយ​ពាក្យប្រទេច តាមចិត្តគេពេញទី មិនមែនខ្វះកន្លះទេ យ៉ាងនេះឯង ។ ព្រះមាន​ព្រះភាគ ទ្រង់ត្រាស់ថា អើ វាសេដ្ឋៈ និងភារទ្វាជៈ ពួកព្រាហ្មណ៍​របស់អ្នកទាំងឡាយ មិនបានដឹងនូវការកើត​ឡើង នៃលោកអំពីដើមមកទេ ទើបបានជានិយាយយ៉ាងនេះថា​ ​មានតែ​ព្រាហ្មណ៍ ទើបជាវណ្ណៈប្រសើរ​បំផុត ពួកជនឯទៀត ជាវណ្ណៈថយថោក មានតែព្រាហ្មណ៍ ទើបជាវណ្ណៈស ពួកជនឯទៀត ជាវណ្ណៈខ្មៅ មានតែពួកព្រាហ្មណ៍ ទើបបរិសុទ្ធ ពួកជនដែល​មិនមែនជាព្រាហ្មណ៍ មិនបរិសុទ្ធទេ ពួកព្រាហ្មណ៍ជាបុត្រ ជាឱរសរបស់​ព្រហ្ម កើតអំពីព្រះឱស្ឋព្រហ្ម កើតអំពីព្រហ្ម ព្រហ្មបានតាក់តែងមក ជា​ទាយាទរបស់ព្រហ្ម ។ ម្នាលវាសេដ្ឋៈ និងភារទ្វាជៈ ឯពួកនាងព្រាហ្មណី ដែល​មានរដូវក្តី មានគភ៌ក្តី កំពុងសម្រាលកូនក្តី កំពុងបំបៅកូនក្តី សឹង​ប្រាកដដល់ពួកព្រាហ្មណ៍ ឯព្រាហ្មណ៍ទាំងនោះ ក៏សុទ្ធតែកើតមកអំពី​យោនី (នាងព្រាហ្មណី) តែត្រឡប់ជានិយាយ យ៉ាងនេះវិញថា មានតែ​ព្រាហ្មណ៍ ទើបជាវណ្ណៈ ប្រសើរបំផុត ។ បេ ។ ជាទាយាទរបស់ព្រហ្មដូច្នេះ ។ ឯព្រាហ្មណ៍ទាំងនោះ ឈ្មោះថា និយាយបង្កាច់ព្រហ្មផង និយាយកុហកផង រមែងទទួលនូវបាបច្រើន ។</p>
        <p><a class='ref km' id='km៥២' href='#km៥២'>៥២</a>ម្នាលវាសេដ្ឋៈ និងភារទ្វាជៈ វណ្ណៈទាំងឡាយនេះមាន ៤ ពួក គឺខត្តិយៈ ១ ព្រាហ្មណ៍ ១ វេស្សៈ ១ សុទ្ទៈ ១ ។ ម្នាលវាសេដ្ឋៈ និងភារទ្វាជៈ ទោះខត្តិយៈពួកខ្លះ ក្នុងលោកនេះ ក៏ជាអ្នកសម្លាប់សត្វ លួចទ្រព្យគេ ប្រព្រឹត្ត​ខុសក្នុងកាមទាំងឡាយ និយាយពាក្យកុហក និយាយពាក្យញុះញង់ និយាយពាក្យទ្រគោះ និយាយពាក្យឥតប្រយោជន៍ ជាអ្នកមានសេចក្តីលោភ មានចិត្តប្រកបដោយព្យាបាទ មានសេចក្តីយល់ខុសដែរ ។ ម្នាលវាសេដ្ឋៈ និងភារទ្វាជៈ ព្រោះហេតុនេះឯង ធម៌ទាំងឡាយណា ជាអកុសល ក៏រាប់ថា ជាអកុសល ដែលមានទោស ក៏រាប់ថាមានទោស ដែលមិនគួរសេព ក៏រាប់ថា មិនគួរសេព ដែលមិនសមគួរក្នុងអរិយភាវៈ ក៏រាប់ថា មិនសមគួរក្នុង​អរិយភាវៈ ជាធម៌ខ្មៅមានផលខ្មៅ ដែលវិញ្ញូជនតែងតិះដៀល ។ ធម៌​ទាំងឡាយនោះ តែងប្រាកដក្នុង ខត្តិយៈពួកខ្លះ ក្នុងលោកនេះឯង ។ ម្នាល​វាសេដ្ឋៈ និងភារទ្វាជៈ ទោះព្រាហ្មណ៍ ។ បេ ។ ម្នាលវាសេដ្ឋៈ​និង​ភារទ្វាជៈ ទោះវេស្សៈ ។ បេ ។ ម្នាលវាសេដ្ឋៈនិងភារទ្វាជៈ ទោះសុទ្ទៈ ពួកខ្លះក្នុងលោក​នេះ ក៏ជាអ្នកសម្លាប់សត្វ លួចទ្រព្យគេ ។ បេ ។ មានសេចក្តីយល់ខុសដែរ ។ ម្នាលវាសេដ្ឋៈ និងភារទ្វាជៈ ព្រោះហេតុនេះឯង ធម៌ទាំងឡាយណា ជា អកុសលក៏រាប់ថា ជាអកុសល ។ បេ ។ ជាធម៌ខ្មៅ មានផលខ្មៅ ដែលវិញ្ញូជន តែងតិះដៀល ។ ធម៌ទាំងឡាយនោះ តែងប្រាកដក្នុងសុទ្ទៈពួកខ្លះ​ក្នុងលោក​នេះឯង ។</p>
        <p><a class='ref km' id='km៥៣' href='#km៥៣'>៥៣</a>ម្នាលវាសេដ្ឋៈ និងភារទ្វាជៈ ទោះខត្តិយៈពួកខ្លះក្នុងលោកនេះ ក៏ជាអ្នកវៀរចាកបាណាតិបាត វៀរចាកអទិន្នាទាន វៀរចាក​កាមេសុ​​ មិច្ឆាចារ វៀរចាកមុសាវាទ វៀរចាកបិសុណាវាចា វៀរចាកផរុសវាចា វៀរចាកសម្ផប្បលាបៈ ជាអ្នកមិនមាន សេចក្តីលោភ មិនមានចិត្តព្យាបាទ មានសេចក្តីយល់ត្រូវដែរ ។ ម្នាលវាសេដ្ឋៈ និង ភារទ្វាជៈ ព្រោះហេតុនេះឯង ធម៌ទាំងឡាយណាជាកុសល ក៏រាប់ថាជាកុសល ដែល​មិនមានទោស ក៏រាប់​ថា មិនមានទោស ដែលគួរសេព ក៏រាប់ថាគួរសេព ដែលសមគួរ ក្នុង​អរិយ-ភាវៈ ក៏រាប់ថាសមគួរក្នុងអរិយភាវៈ ជាធម៌មានផលស ដែលវិញ្ញូជន​តែង សរសើរ ។ ធម៌ទាំងឡាយនោះ តែងប្រាកដក្នុងខត្តិយៈពួកខ្លះ ក្នុងលោកនេះ ឯង ។ ម្នាលវាសេដ្ឋៈ និងភារទ្វាជៈ ទោះព្រាហ្មណ៍ ។ ម្នាលវាសេដ្ឋៈ និង​ភារទ្វាជៈ ទោះវេស្សៈ ។ ម្នាលវាសេដ្ឋៈ និងភារទ្វាជៈ ទោះសុទ្ទៈពួកខ្លះ ក្នុង​លោកនេះ ក៏ជាអ្នកវៀរចាកបាណាតិបាត ។ បេ ។ ជាអ្នកមិនមានសេចក្តី លោភ មិនមានចិត្តព្យាបាទ មានសេចក្តីយល់​ត្រូវដែរ ។ ម្នាលវាសេដ្ឋៈ និង​ភារទ្វាជៈ ព្រោះហេតុនេះឯង ធម៌ទាំងឡាយណាជាកុសល ក៏រាប់ថាជា​កុសល ដែលមិនមានទោស ក៏រាប់ថា មិនមានទោស ដែលគួរសេព ក៏រាប់ថា គួរសេព ដែលសមគួរក្នុងអរិយភាវៈ ក៏រាប់ថា សមគួរក្នុងអរិយភាវៈ ជាធម៌​មានផលស ដែលវិញ្ញូជនតែងសរសើរ ។ ធម៌ទាំងឡាយនោះ តែងប្រាកដ​ក្នុងសុទ្ទៈពួកខ្លះ ក្នុងលោកនេះឯង ។ ម្នាលវាសេដ្ឋៈ និងភារទ្វាជៈ កាលបើ​វណ្ណៈទាំង ៤ ពួកនេះឯង ប្រព្រឹត្តច្រឡូកច្រឡំគ្នា ក្នុងធម៌ពីរពួក គឺធម៌ខ្មៅ​និងធម៌ស ដែលវិញ្ញូជន តែងតិះដៀលខ្លះ សរសើរខ្លះ បើពួកព្រាហ្មណ៍ (ដែលកំពុងប្រព្រឹត្ត) ក្នុងធម៌ខ្មៅ និងធម៌សនោះ និយាយយ៉ាងនេះថា មាន​តែព្រាហ្មណ៍ ទើបជាវណ្ណៈ ប្រសើរបំផុត ពួកជនឯទៀតជា វណ្ណៈថោក​ទាប មានតែព្រាហ្មណ៍ ទើបជាវណ្ណៈស ពួកជនឯទៀត ជាវណ្ណៈខ្មៅ មានតែពួក​ព្រាហ្មណ៍ ទើបបរិសុទ្ធ ពួកជនដែលមិនមែន ជាព្រាហ្មណ៍ មិនបរិសុទ្ធទេ ពួកព្រាហ្មណ៍ជាបុត្រ ជាឱរសរបស់ព្រហ្ម កើតអំពីព្រះឱស្ឋ ព្រហ្មកើត​អំពី​ព្រហ្ម ព្រហ្មបាន តាក់តែងមក ជាទាយាទរបស់ព្រហ្មដូច្នេះ ។ វិញ្ញូជន​ទាំងឡាយ មិនយល់ព្រមតាម គឺមិនសរសើរនូវពាក្យ របស់ពួកព្រាហ្មណ៍​ទាំងនោះទេ ។ ដំណើរនោះ តើព្រោះហេតុអ្វី ។ ម្នាលវាសេដ្ឋៈនិងភារទ្វាជៈ ព្រោះថា បណ្តាវណ្ណៈទាំង ៤ ពួកនេះ វណ្ណៈណា ជាភិក្ខុឆ្ងាយ ចាកកិលេស អស់អាសវៈហើយ ប្រព្រឹត្តព្រហ្មចារ្យ រួចស្រេចហើយ បានធ្វើសោឡសកិច្ច​ស្រេចហើយ មានភារៈ គឺកិលេសនិងខន្ធដាក់ចុះហើយ បានសម្រេច​ប្រយោជន៍របស់ ខ្លួនតាមលំដាប់ហើយ មានតណ្ហាជាគ្រឿងចង ក្នុងភព​អស់រលីងហើយ មានចិត្តផុត​ស្រឡះហើយ ព្រោះបានត្រាស់ដឹង ដោយ​ប្រពៃ វណ្ណៈនោះប្រាកដជាបុគ្គលប្រសើរលើស ជាងវណ្ណៈទាំងនោះ ដោយ​ធម៌ពិត មិនមែនដោយអធម៌ទេ ។ ម្នាលវាសេដ្ឋៈ និងភារទ្វាជៈ ព្រោះថា ធម៌ជាគុណដ៏ប្រសើរបំផុត ក្នុងប្រជុំជន ទាំងបច្ចុប្បន្ននិងបរលោក ។ ម្នាល​វាសេដ្ឋៈ និងភារទ្វាជៈ បើដោយបរិយាយនេះឯង អ្នកគប្បីដឹងយ៉ាង នេះថា ធម៌ជាគុណដ៏ប្រសើរបំផុត ក្នុងប្រជុំជន ទាំងបច្ចុប្បន្ននិងបរលោក ។</p>
        <p><a class='ref km' id='km៥៤' href='#km៥៤'>៥៤</a>ម្នាលវាសេដ្ឋៈ និងភារទ្វាជៈ ព្រះបាទបសេ្សនទិកោសល ទ្រង់​ជ្រាបថា ព្រះសមណគោតម ជាបុគ្គលខ្ពង់ខ្ពស់ ចេញចាកសក្យត្រកូល​មក​ទ្រង់ព្រះផ្នួស ។ ម្នាលវាសេដ្ឋៈ និងភារទ្វាជៈ ប៉ុនអម្បាលពួកសក្យៈ គង់ជា​ចំណុះ ព្រះបាទបស្សេនទិកោសល មិនមានចន្លោះ ។ ម្នាលវាសេដ្ឋៈ និង​ភារទ្វាជៈ ពួកសក្យៈតែងធ្វើសេចក្តីគោរព ថ្វាយបង្គំក្រោកទទួល អញ្ជលិកម្ម និងសាមីចិកម្ម ចំពោះព្រះបាទបស្សេនទិកោសល ។ ម្នាលវាសេដ្ឋៈ និង​ភារទ្វាជៈ ពួកសក្យៈ តែងធ្វើសេចក្តីគោរព ថ្វាយបង្គំ ក្រោកទទួល អញ្ជលិ-កម្ម និងសាមីចិកម្មណា ៗ ចំពោះព្រះបាទបស្សេនទិកោសល ឯព្រះបាទ បស្សេនទិកោសល ក៏ទ្រង់ធ្វើសេចក្តីគោរព ថ្វាយបង្គំ ក្រោកទទួល​អញ្ជលិ-កម្ម និងសាមីចិកម្មនោះៗ ចំពោះតថាគតដែរ ដោយទ្រង់ព្រះតម្រិះថា ព្រះសមណគោតម ព្រះអង្គមានជាតិបរិសុទ្ធ អាត្មាអញជាមនុស្ស មានជាតិ មិនបរិសុទ្ធ ព្រះសមណគោតម ព្រះអង្គមានកម្លាំង អាត្មាអញជាមនុស្ស មានកម្លាំងថយ ព្រះសមណគោតម ព្រះអង្គមានសម្បុរជ្រះថ្លា អាត្មាអញ ជាមនុស្ស មានសម្បុរសៅហ្មង ព្រះសមណគោតម ព្រះអង្គមានសក្តានុភាព ច្រើន អាត្មាអញជាមនុស្សមានសក្តានុភាពតិច ដូច្នេះ តពីនោះមក ទ្រង់ក៏ធ្វើ សក្ការៈចំពោះធម៌នោះ ធ្វើសេចក្តីគោរពធម៌ រាប់អានធម៌ បូជាធម៌ កោត ក្រែងធម៌ ដោយប្រការដូច្នេះឯង ។ ព្រះបាទបស្សេនទិកោសល ទ្រង់ធ្វើ សេចក្តី​គោរព ថ្វាយបង្គំ ក្រោកទទួល អញ្ជលិកម្ម និងសាមីចិកម្ម ចំពោះ តថាគតយ៉ាងនេះឯង ។ ម្នាលវេសេដ្ឋៈ និងភារទ្វាជៈ បើដោយបរិយាយនេះ ឯង អ្នកគប្បីដឹងយ៉ាងនេះថា ធម៌ជាគុណប្រសើរបំផុត ក្នុងប្រជុំជន ទាំង បច្ចុប្បន្ន និងបរលោក ។</p>
        <p><a class='ref km' id='km៥៥' href='#km៥៥'>៥៥</a>ម្នាលវាសេដ្ឋៈ និងភារទ្វាជៈ អ្នកទាំងឡាយមានជាតិផ្សេងៗគ្នា មានឈ្មោះ ផ្សេងៗគ្នា មានគោត្រផ្សេងៗគ្នា មានត្រកូលផ្សេងៗគ្នា ចេញ ចាកផ្ទះមកកាន់ផ្នួស បើមានគេសួរថា លោកទាំងឡាយជាអ្វី ដូច្នេះចូរប្រាប់ ទៅគេវិញថា យើងជាសមណសក្យបុត្តិយ៍ ។ ម្នាលវាសេដ្ឋៈ និងភារទ្វាជៈ បើជនណាមានសទ្ធា គឺការជឿស្លុងចុះស៊ប់ហើយ មានឫសដុះតាំងខ្ជាប់មាំ មួនក្នុងតថាគត ទោះបីសមណព្រាហ្មណ៍ ទេវតា ព្រហ្ម ឬនរណាមួយ ក្នុង លោក ក៏មិនអាចនឹងបំបែរ ឲ្យត្រឡប់បានឡើយ ជននោះគួរនិយាយ យ៉ាង នេះថា ខ្ញុំជាបុត្រជាឱរស នៃព្រះមានព្រះភាគ កើតមកអំពីព្រះឱស្ឋរបស់​ព្រះមានព្រះភាគ កើតមកអំពីធម៌ ធម៌តាក់តែងមក ជាទាយាទរបស់ធម៌ ។ ព្រោះហេតុអ្វី បានជាតថាគតថា ដូច្នោះ ។ ម្នាលវាសេដ្ឋៈ និងភារទ្វាជៈ ព្រោះពាក្យថា ធម្មកាយ ដូច្នេះក្តី ព្រហ្មកាយ ដូច្នេះក្តី ធម្មភូត ដូច្នេះក្តី ព្រហ្មភូត ដូច្នេះក្តី ជាឈ្មោះរបស់តថាគត ។</p>
        <p><a class='ref km' id='km៥៦' href='#km៥៦'>៥៦</a>ម្នាលវាសេដ្ឋៈ និងភារទ្វាជៈ មានសម័យដែលលោកនេះ ត្រូវ វិនាសម្តងៗ ដោយការកន្លងកាល ជាយូរអង្វែង កាលដែលលោកកំពុងតែ វិនាសទៅ មានពួកសត្វ បានទៅកើតក្នុងអាភស្សរព្រហ្ម ដោយច្រើន ពួក សត្វទាំងនោះជាអ្នកកើត ដោយឈានចិត្ត មានបីតិជាអាហារ មានរស្មី ភ្លឺចេញឯង ត្រាច់ទៅក្នុងអាកាសបាន ឋិតនៅក្នុងវិមានដ៏ល្អ នៅអស់កាល ជាយូអង្វែង ។ ម្នាលវាសេដ្ឋៈ និងភារទ្វាជៈ មានសម័យ ដែលលោកនេះ ត្រូវចម្រើនឡើងម្តង ដោយកាលកន្លង ជាយូរអង្វែងទៅ កាលដែលលោក កំពុងតែចម្រើនឡើង សត្វទាំងឡាយ ច្យុតចាកអាភស្សរព្រហ្ម មកកាន់ភាព ជាមនុស្សនេះ ឯសត្វទាំងនោះ ជាអ្នកកើតដោយឈានចិត្ត មានបីតិជា អាហារ មានពន្លឺភ្លឺចេញឯង ត្រាច់ទៅក្នុងអាកាសបាន ឋិតនៅក្នុងវិមានដ៏ល្អ នៅអស់កាលយូរអង្វែង ។ ម្នាលវាសេដ្ឋៈ និងភារទ្វាជៈ សម័យនោះឯង ចក្រវាឡទាំងអស់ ក៏រលាយទៅជាទឹកចូលគ្នា មានងងឹតអព្ទសូន្យសុង ព្រះចន្ទនិងព្រះអាទិត្យ ក៏មិនប្រាកដ នក្ខត្តឫក្ស​ដែលមានរូប ជាផ្កាយ ទាំងឡាយ ក៏មិនប្រាកដ យប់និងថ្ងៃ ក៏មិនប្រាកដ ខែមួយនិងកន្លះខែ ក៏មិន ប្រាកដ រដូវនិងឆ្នាំ ក៏មិនប្រាកដ ស្រ្តីនិងប្រុស ក៏មិនប្រាកដ ។ សត្វ ទាំងឡាយក៏គ្រាន់តែរាប់ថាជា សត្វប៉ុណ្ណោះឯង ។ ម្នាលវាសេដ្ឋៈនិង ភារទ្វាជៈ លុះកាលកន្លងទៅ ជាយូរអង្វែងម្តងៗ ផែនដីមានរសអណ្តែត ដាសលើទឹក សម្រាប់សត្វទាំងនោះ ប្រាកដដូចជាទឹកដោះក្តៅ រលាយ អណ្តែតដាស នៅលើទឹកដូច្នោះ ផែនដីមានរសនោះ មានសម្បុរល្អ មាន​ក្លិន​ក្រអូប មានរសផ្អែម មានសម្បុរស ដូចទឹកដោះថ្លា ឬដូចទឹកដោះខាប់ ដែល​មានរសផ្អែម ផែនដីនុ៎ះមានរសឆ្ងាញ់ពិសា ដូចទឹកឃ្មុំតូច (ឃ្មុំផ្លិត) ដែល​ឥត​ទោស (គ្មានកូនឃ្មុំ) ។ ម្នាលវាសេដ្ឋៈ និងភារទ្វាជៈ គ្រានោះឯង មានសត្វ​ម្នាក់ មានជាតិជាអ្នកលេះលោះ​គិតថា យីអើ នេះជាអ្វីអេះ ក៏យកចង្អុលដៃ (ឆ្កឹះយក) ផែនដីមានរសមកលិទ្ធមើល កាលសត្វនោះយកចង្អុលដៃ (ឆ្កឹះ​យក) ផែនដីមានរសមកលិទ្ធភ្លក្សមើល រសផែនដី ដ៏ជ្រួតជ្រាបទៅសព្វ​សរសៃសម្រាប់ទទួលនូវរស ឯសេចក្តីប្រាថ្នាក្នុងរស ក៏កើតដល់សត្វនោះៗ ម្នាលវាសេដ្ឋៈ និងភារទ្វាជៈ មានពួកសត្វដទៃទៀត កាលយកតម្រាប់​តាម​សត្វនោះនាំគ្នាយកចង្អុលដៃ (ឆ្កឹះយក) ផែនដីមានរស មកលិទ្ធភ្លក្សមើល ។ កាលពួកសត្វទាំងនោះ លិទ្ធភ្លក្សរសផែនដីនឹងចង្អុលដៃ រសផែនដី ក៏ជ្រួត​ជ្រាបទៅ (សព្វសរសៃសម្រាប់ទទួលនូវរស) ឯសេចក្តីប្រាថ្នាក្នុងរសក៏កើត​ឡើងដល់ពួកសត្វទាំងនោះ ។ ម្នាលវាសេដ្ឋៈ និងភារទ្វាជៈ លំដាប់នោះ ក៏សត្វទាំងនោះ នាំគ្នាយកដៃកកាយផែនដី ដែលមានរសមកធ្វើជាពំនូត ហើយបរិភោគ ។ ម្នាលវាសេដ្ឋៈ និងភារទ្វាជៈ កាលដែល សត្វទាំងឡាយ​នាំគ្នាយកដៃកកាយផែនដី ដែលមានរសមកធ្វើជាពំនូត ហើយបរិភោគ ពន្លឺ​ដែលភ្លឺចេញឯង (អំពីកាយ) របស់សត្វទាំងនោះ ក៏សាបសូន្យបាត់ទៅ ។ លុះពន្លឺដែលភ្លឺចេញឯង សាបសូន្យទៅហើយ ព្រះចន្ទនិងព្រះអាទិត្យក៏​កើតប្រាកដឡើង លុះព្រះចន្ទនិងព្រះអាទិត្យ កើតប្រាកដឡើងហើយ នក្តត្តឫក្ស​ដែលមានរូបជាផ្កាយទាំងឡាយ ក៏កើតប្រាកដឡើង លុះ​នក្ខត្តឫក្ស​ដែលមានរូបជាផ្កាយទាំងឡាយ កើតប្រាកដឡើងហើយ យប់និង​ថ្ងៃ ក៏កើតប្រាកដឡើង លុះយប់និងថ្ងៃកើតប្រាកដឡើងហើយ ខែ ១ និង​កន្លះ​ខែ ក៏កើតប្រាកដឡើង លុះខែ ១ និងកន្លះខែ កើតប្រាកដឡើងហើយ រដូវនិងឆ្នាំក៏កើតប្រាកដឡើង ។ ម្នាលវាសេដ្ឋៈនិងភារទ្វាជៈ លោកនេះ ចម្រើន​ឡើងវិញ ដោយហេតុប៉ុណ្ណេះឯង ។​</p>
        <p><a class='ref km' id='km៥៧' href='#km៥៧'>៥៧</a>ម្នាលវាសេដ្ឋៈ និងភារទ្វាជៈ គ្រាកាលពួកសត្វទាំងនោះ នាំគ្នា​បរិភោគ ផែនដីមានរស យកផែនដីនោះជាចំណី យកផែនដីនោះជាអាហារ ហើយឋិតនៅអស់ កាលជាយូរអង្វែង ។ ម្នាលវាសេដ្ឋៈ និងភារទ្វាជៈ កាល​ពួកសត្វទាំងនោះបរិភោគ ផែនដីមានរស យកផែនដីនោះជាចំណី យក​ផែនដីនោះជាអាហារ ហើយឋិតនៅអស់ កាលយូរអង្វែង ដោយប្រការយ៉ាង​ណា ៗ សេចក្តីរឹងបឹង ក្នុងរាងកាយរបស់សត្វទាំងនោះក៏កើតឡើង ទាំង​ពណ៌​សម្បុរក៏ប្លែកៗគ្នា ប្រាកដឡើង ដោយប្រការយ៉ាងនោះៗ ។ សត្វពួក​ខ្លះ​មានសម្បុរល្អ សត្វពួកខ្លះមានសម្បុរអាក្រក់ ។ បណ្តាសត្វទាំងពីរពួក​នោះ ពួកសត្វណាដែលមានសម្បុរល្អ ពួកសត្វនោះតែងមើលងាយពួក​សត្វ​ដែល​មានសម្បុរអាក្រក់ថា ពួកយើងមានសម្បុរល្អលើសជាងពួកសត្វនុ៎ះ ពួកសត្វ​នុ៎ះ​មានសម្បុរអាក្រក់ជាងពួកយើង ។ កាលសត្វទាំងនោះ មាន​សេចក្តី​ប្រកាន់ខ្លួន និងការមើលងាយកើតឡើង ព្រោះបច្ច័យនៃសេចក្តីមើលងាយ​នូវសម្បុរគ្នា ផែនដីដែលមានរស ក៏សាបសូន្យអស់ទៅ ។ លុះផែនដីដែល​មាន​រសសាបសូន្យហើយ សត្វទាំងឡាយក៏មកប្រជុំគ្នា លុះមកប្រជុំគ្នាហើយ ក៏ត្អូញត្អែរថា ឱរស (ឆ្ងាញ់របស់យើង) ឱរស (ឆ្ងាញ់របស់យើង) ។ ហេតុ​នោះ ក៏ដូចគ្នានឹងមនុស្សទាំងឡាយ ក្នុងកាលឥឡូវនេះដែរ ដែលបានវត្ថុ​អ្វី​មួយ មានរសឆ្ងាញ់ហើយ តែងនាំគ្នាលាន់មាត់ យ៉ាងនេះថា ឱរស (ឆ្ងាញ់​របស់យើង) ឱរស (ឆ្ងាញ់របស់យើង) ។ សត្វទាំងឡាយនាំគ្នានឹងរកអក្ខរៈ ដែល​ជា​ច្បាប់ចាស់ នោះឯង ប៉ុន្តែ មិនអាចនឹងយល់សេចក្តីនៃអក្ខរៈ​នោះ​បានឡើយ ។</p>
        <p><a class='ref km' id='km៥៨' href='#km៥៨'>៥៨</a>ម្នាលវាសេដ្ឋៈ និងភារទ្វាជៈ លុះផែនដីមានរស របស់សត្វទាំង​នោះ សាបសូន្យអស់ទៅហើយ ក្រមរផែនដី ក៏កើតប្រាកដឡើង ។ ក្រមរ​ផេនដីនោះ កើតប្រាកដឡើងដូចជាផ្សិត ។ ក្រមរផែនដីនោះ បរិបូណ៌​ដោយ សម្បុរ មានក្លិន (ក្រអូប) មានរស (ឆ្ងាញ់) មានពណ៌ដូចជាសប្បិសុទ្ធ ឬដូច ជា នវនីតសុទ្ធ មានរស (ឆ្ងាញ់ពិសា) ដូចទឹកឃ្មុំតូច (ឃ្មុំផ្លិត) ដែលឥតទោស (គ្មានកូនឃ្មុំ) ម្នាលវាសេដ្ឋៈ និងភារទ្វាជៈ គ្រានោះឯង សត្វទាំងឡាយនោះ ក៏នាំគ្នាបរិភោគក្រមរផែនដី កាលសត្វទាំងនោះ នាំគ្នាបរិភោគក្រមរផែនដី យកក្រមរផែនដីនោះជាចំណី យកក្រមរផែនដីនោះ ជាអាហារ ក៏ឋិតនៅ អស់កាលជាយូរអង្វែង ។ ម្នាលវាសេដ្ឋៈ និងភារទ្វាជៈ កាលពួកសត្វទាំង នោះ នាំគ្នាបរិភោគក្រមរផែនដី យកក្រមផែនដីនោះជាចំណី យកក្រមរ ផែនដីនោះជាអាហារ ឋិតនៅអស់កាលជាយូរអង្វែង ដោយប្រការយ៉ាង ណា ៗ សេចក្តីរឹងប៉ឹងក្នុងរាងកាយ របស់សត្វទាំងនោះ ក៏កើតដោយ ក្រៃលែងលើសប្រមាណ ពណ៌សម្បុរក៏ប្លែកៗគ្នា ប្រាកដឡើង ដោយប្រការ យ៉ាងនេះៗ ។ សត្វពួកខ្លះមានសម្បុរល្អ សត្វពួកខ្លះមានសម្បុរអាក្រក់ ។ បណ្តាសត្វទាំងពីពួកនោះ សត្វពួកណា មានសម្បុរល្អ សត្វពួកនោះ រមែង មើលងាយពួកសត្វ ដែលមានសម្បុរអាក្រក់ថា ពួកយើងមានសម្បុរល្អជាង ពួកសត្វនុ៎ះ ពួកសត្វទាំងនោះ មានសម្បុរអាក្រក់ជាងពួកយើង ។ កាលសត្វ ទាំងឡាយនោះ មានសេចក្តីប្រកាន់ខ្លួន និងការមើលងាយកើតឡើង ព្រោះ សេចក្តីមើលងាយ នូវសម្បុរគ្នា ជាបច្ច័យ ក្រមរផែនដីក៏សាបសូន្យអស់ទៅ លុះក្រមរផែនដីសាបសូន្យទៅហើយ បទាលតា ក៏កើតប្រាកដឡើង ។ បទាលតានោះ កើតប្រាកដឡើង ដូចជាវល្លិត្រកួន ។ បទាលតានោះ មាន​សម្បុរល្អ មានក្លិន (ក្រអូប) មានរស (ឆ្ងាញ់) វល្លិនោះមានសម្បុរ ដូចសប្បិ​សុទ្ធ ឬដូចនវនីតសុទ្ធ មានរស (ឆ្ងាញ់ពិសា) ដូចទឹកឃ្មុំតូច (ឃ្មុំផ្លិត) ដែល​ឥត​ទោស (គ្មានកូនឃ្មុំ) ។ ម្នាលវាសេដ្ឋៈ និងភារទ្វាជៈ គ្រានោះឯង សត្វ​ទាំងឡាយនោះ ក៏នាំគ្នាបរិភោគបទាលតា កាលពួកសត្វទាំងនោះ បរិភោគ​បទាលតា យកវល្លិនោះជាចំណី យកវល្លិនោះជាអាហារ ក៏ឋិតនៅ​អស់​កាល ជាយូរអង្វែង ។ ម្នាលវាសេដ្ឋៈ និងភារទ្វាជៈ កាលសត្វទាំងនោះ បរិភោគ បទាលតា យកវល្លិនោះជាចំណី យកវល្លិនោះ ជាអាហារ ឋិតនៅអស់កាល ជាយូរអង្វែង ដោយប្រការយ៉ាងណា ៗ សេចក្តីរឹងប៉ឹង ក្នុងរាងកាយរបស់​សត្វទាំងនោះ ក៏កើតឡើងដោយក្រៃលែង លើសប្រមាណ ទាំងពណ៌សម្បុរ​ក៏ប្លែកៗ គ្នាប្រាកដឡើង ដោយប្រការយ៉ាងនោះៗ ។ សត្វពួកខ្លះមាន​សម្បុរ ល្អ សត្វពួកខ្លះ មានសម្បុរអាក្រក់ ។ បណ្តាសត្វទាំងពីរពួកនោះ ពួកសត្វ ណា​ដែលមានសម្បុរល្អ ពួកសត្វនោះ តែងមើលងាយ ពួកសត្វដែលមាន សម្បុរអាក្រក់ថា ពួកយើង​មានសម្បុរល្អលើសជាងពួកសត្វនុ៎ះ ពួកសត្វនេះ មានសម្បុរអាក្រក់ ជាងពួកយើង ។ កាលសត្វទាំងឡាយនោះ មានសេចក្តី ប្រកាន់ខ្លួន នឹងការមើលងាយកើតឡើង ព្រោះសេចក្តីមើលងាយ នូវសម្បុរ គ្នាជាបច្ច័យ ឯបទាលតាក៏សាបសូន្យទៅ ។ លុះបទាលតា សាបសូន្យហើយ សត្វទាំងឡាយក៏មកប្រជុំគ្នាហើយ ក៏ត្អូនត្អែរថា ឱហ្ន៎ បទាលតា​របស់យើង ធ្លាប់មានហើយ ឱហ្ន៎ បទាលតារបស់យើង បាត់អស់ទៅហើយ ។ ហេតុនោះ ក៏ដូចគ្នានឹងមនុស្សទាំងឡាយ ក្នុងកាលឥឡូវនេះដែរ ដែលធម៌ជាទុក្ខណា មួយប៉ះពាល់ ក៏និយាយគ្នាយ៉ាងនេះថា ឱហ្ន៎ យើងធ្លាប់មាន ឱហ្ន៎ យើង សាបសូន្យអស់ហើយ ។ សត្វទាំងឡាយនាំគ្នានឹងរកអក្សរ ដែលជាច្បាស់ ចាស់នោះឯង ប៉ុន្តែមិនអាចនឹងយល់ សេចក្តី នៃអក្សរនោះបានឡើយ ។</p>
        <p><a class='ref km' id='km៥៩' href='#km៥៩'>៥៩</a>ម្នាលវាសេដ្ឋៈ និងភារទ្វាជៈ គ្រាកាលបទាលតា របស់សត្វទាំង នោះ សាបសូន្យទៅហើយ ស្រូវសាលីកើតឯងជាស្រូវគ្មានកុណ្ឌក គ្មាន អង្កាម សស្អាត មានក្លិនក្រអូប មានផ្លែចេញមក ជាអង្ករតែម្តង ក៏កើត ប្រាកដឡើង ។ មនុស្សទាំងឡាយ នាំយកស្រូវសាលី ត្រង់ទីណាក្នុងវេលា ល្ងាច សម្រាប់បរិភោគក្នុងវេលាល្ងាច លុះព្រឹកឡើង ទីនោះក៏មានស្រូវ សាលីដុះទ្រុបទ្រុល មានផ្លែទុំឡើងវិញ មនុស្សទាំងឡាយនាំយក​ស្រូវសាលី ត្រង់ទីណាក្នុងវេលាព្រឹក សម្រាប់បរិភោគក្នុងវេលាព្រឹក លុះវេលាល្លាច ទីនោះ ក៏មានស្រូវសាលីដុះទ្រុបទ្រុល មាផ្លែទុំឡើងវិញ ទីនោះក៏ប្រាកដ ហាក់ដូចជាមិនបានច្រូតឡើយ ។ ម្នាលវាសេដ្ឋៈ និងភារទ្វាជៈ គ្រានោះឯង សត្វទាំងឡាយ ក៏បរិភោគ ស្រូវសាលីកើតឯង យកស្រូវសាលីនោះជាចំណី យកស្រូវសាលីនោះ ជាអាហារ ក៏ឋិតនៅអស់កាលជាយូរអង្វែង ។ ម្នាល វាសេដ្ឋៈ និងភារទ្វាជៈ កាលសត្វទាំងនោះ នាំគ្នាបរិភោគស្រូវសាលីកើតឯង យកស្រូវសាលីនោះជាចំណី យកស្រូវសាលីនោះ ជាអាហារ ឋិតនៅអស់ កាលជាយូរអង្វែង ដោយប្រការយ៉ាងណា ៗ សេចក្តីរឹងប៉ឹង ក្នុងរាងកាយ របស់សត្វទាំងនោះ ក៏កើតឡើងលើសប្រមាណទាំងពណ៌សម្បុរក៏ប្លែកៗ គ្នា ប្រាកដឡើង ដោយប្រការយ៉ាងនោះ ។ ភេទស្រ្តី ក៏ប្រាកដឡើងដល់ស្រ្តី ភេទប្រុស ក៏ប្រាកដឡើងដល់ប្រុស ។ បានឮថា ស្រ្តីសម្លឹងមើលប្រុសទាល់ តែហួសវេលា ចំណែកខាងប្រុសក៏សម្លឹងមើលស្រ្តីទាល់តែហួសវេលា ។ កាលសត្វទាំងនោះ សម្លឹងមើលគ្នា ទៅវិញទៅមកទាល់តែហួសវេលា តម្រេកក៏កើតឡើង សេចក្តីក្តៅក្រហាយព្រោះតម្រេក ក៏ប្រជុំចុះក្នុងកាយ ។ សត្វទាំងនោះ ក៏នាំគ្នាសេពមេថុនធម្ម ព្រោះសេចក្តីរោលរាល ជាបច្ច័យ ។ ម្នាលវាសេដ្ឋៈ និងភារទ្វាជៈ សម័យនោះ ពួកសត្វណាបាន ឃើញនូវពួក សត្វដែលបំពុងតែសេពមេថុនធម្ម ពួកសត្វខ្លះ ក៏យកអាចម៍ដីបោះទៅ សត្វខ្លះយកផេះបាចដាក់ សត្វខ្លះយកអាចម៍គោបោះទៅ និយាយថា នែ វសលិ លាញទៅ នែវសលិ លាញទៅ ហងលាញទៅ ។ ចុះហេតុដូចម្តេច បានជា សត្វហ៊ាន ធ្វើអំពើដល់សត្វយ៉ាងនេះ ។ ហេតុនោះ ក៏ដូចគ្នានឹងពួក មនុស្សក្នុងកាលឥឡូវនេះដែរ កាលបើស្រ្តីក្នុងជនបទនីមួយ មានគេចាប់នាំ យកទៅ ពួកខ្លះក៏យកអាចម៍ដីបោះទៅ ពួកខ្លះក៏យកផេះបាចដាក់ ពួកខ្លះ ក៏យកអាចម៍គោបោះទៅ ។ សត្វទាំងឡាយនាំគ្នានឹងរកអក្ខរៈ ដែលជា ច្បាស់ចាស់នោះឯង ប៉ុន្តែមិនអាចនឹងយល់សេចក្តីនៃអក្ខរនោះបានឡើយ ។</p>
        <p><a class='ref km' id='km៦០' href='#km៦០'>៦០</a>ម្នាលវាសេដ្ឋៈ និងភារទ្វាជៈ សម័យនោះឯង អំពើមានការបោះ អាចម៍ដីជាដើមនោះ គេសន្មតថា មិនមែនធម៌ តែអំពើនោះ ក្នុងកាលឥឡូវ នេះ គេត្រឡប់សន្មតថា ជាធម៌វិញ ។ ម្នាលវាសេដ្ឋៈ និងភារទ្វាជៈ សម័យ​នោះ បើពួកសត្វណាសេពមេថុនធម្ម សត្វទាំងនោះ មិនហ៊ានចូលមកកាន់​ស្រុក​ឬនិគមអស់ ៣ ខែក៏មាន ពីរខែក៏មាន ។ ម្នាលវាសេដ្ឋៈ និងភារទ្វាជៈ កាលណាបើពួកសត្វទាំងនោះ ដល់ស៊ប់នូវភាពជាអ្នកសេព ចំពោះអសទ្ធម្ម​នោះហួសវេលាហើយ ក៏នាំគ្នាផ្តើមធ្វើផ្ទះ ដើម្បីបិទបាំងអសទ្ធម្មនោះឯង ។ ម្នាលវាសេដ្ឋៈ និងភារទ្វាជៈ គ្រានោះឯង មានសត្វម្នាក់ ប្រកបដោយជាតិ ជា​អ្នកខ្ជិលច្រអូស បានគិតយ៉ាងនេះថា យីអើ អាត្មាអញកាលដែលនាំយក​ស្រូវសាលី ក្នុងវេលាល្ងាច សម្រាប់បរិភោគក្នុងវេលាល្ងាច នាំយកស្រូវ​សាលី ក្នុងវេលាព្រឹក សម្រាប់បរិភោគ​ក្នុងវេលាព្រឹក ហៅពេញជា​លំបាក​ខ្លួនអ្វីម្ល៉េះ ណ្ហើយចុះអាត្មាអញ គួរតែនាំយកស្រូវសាលី ក្នុងវេលាល្ងាច​តែ​ម្តង ហើយទុកបរិភោគក្នុងវេលាព្រឹកផង ។ ម្នាលវាសេដ្ឋៈ និងភារទ្វាជៈ គ្រានោះឯង សត្វនោះក៏ទៅយកស្រូវសាលី ក្នុងវេលាល្ងាច តែម្តងប៉ណ្ណោះ សម្រាប់បរិភោគក្នុងវេលាព្រឹកផង ។ ម្នាលវាសេដ្ឋៈ និងភារទ្វាជៈ គ្រានោះ​ឯង មានសត្វម្នាក់ចូលទៅរកសត្វនោះ លុះចូលទៅដល់ហើយ បាននិយាយ បបួលសត្វនោះដូច្នេះថា នែសត្វដ៏ចម្រើន អ្នកចូរមក យើងនឹងទៅនាំយក​ស្រូវ​សាលីជាអាហារ ។ សត្វនោះ ឆ្លើយតបថា នែសត្វដ៏ចម្រើនណ្ហើយកុំ ខ្ញុំបាននាំយកស្រូវសាលី ក្នុងវេលាល្ងាចតែម្តង ហើយទុកបរិភោគ ក្នុងវេលា​ព្រឹកផង ។ ម្នាលវាសេដ្ឋៈ និងភារទ្វាជៈ ទើបសត្វនោះ បានយកតម្រាប់តាម​សត្វនោះ ក៏ទៅនាំយកស្រូវសាលីមក ដោយគិតថា យីអើ ការដែលនាំយក​ស្រូវ​សាលី មកតែម្តងប៉ណ្ណោះ សម្រាប់បរិភោគ បានពីរថ្ងៃយ៉ាងនេះ ជាការ​ស្រួលមែន ។ ម្នាលវាសេដ្ឋៈ និងភារទ្វាជៈ គ្រានោះឯង មានសត្វម្នាក់ទៀត ចូលទៅរកសត្វនោះ លុះចូលទៅដល់ហើយ បាននិយាយបបួលសត្វនោះ ដូច្នេះថា នែសត្វដ៏ចម្រើន អ្នកចូរមក យើងនឹងទៅនាំយកស្រូវសាលី ជា អាហារ ។ សត្វនោះឆ្លើយតបថា នែសត្វដ៏ចម្រើន ណ្ហើយកុំ ខ្ញុំបាននាំយក ស្រូវសាលី ក្នុងវេលាល្ងាចតែម្តង ហើយទុកបរិភោគវេលាព្រឹកផង ។ ម្នាល វាសេដ្ឋៈ និងភារទ្វាជៈ ទើបសត្វនោះយកតម្រាប់តាមសត្វនោះ ក៏នាំយក ស្រូវសាលី មកដោយគិតថា យីអើ ការដែលនាំយកស្រូវសាលី មកតែម្តង ប៉ុណ្ណោះ សម្រាប់បរិភោគបានបួនថ្ងៃយ៉ាងនេះ ជាការស្រួលមែន ។ ម្នាល វាសេដ្ឋៈ និងភារទ្វាជៈ គ្រានោះឯង មានសត្វម្នាក់ទៀត ចូលទៅរកសត្វនោះ លុះចូលទៅដល់ហើយ បាននិយាយបបួលសត្វនោះ ដូច្នេះថា ម្នាលសត្វ ដ៏ចម្រើន អ្នកចូរមក យើងនឹងទៅនាំយកស្រូវសាលី ជាអាហារ ។ សត្វនោះ ឆ្លើយតបថា ម្នាលសត្វដ៏ចម្រើន ណ្ហើយកុំ ខ្ញុំបាននាំយកស្រូវសាលីមកតែ ម្តង ហើយទុកបរិភោគបានបួនថ្ងៃ ។ ម្នាលវាសេដ្ឋៈ និងភារទ្វាជៈ ទើបសត្វ នោះយកតម្រាប់តាមសត្វនោះ ក៏នាំយកស្រូវសាលីមកដោយគិតថា យីអើ ការដែលនាំយកស្រូវសាលី មកតែម្តង​ប៉ុណ្ណោះ ទុកសម្រាប់បរិភោគបាន ៨ ថ្ងៃយ៉ាងនេះ ជាការស្រួលមែន ។ ម្នាលវាសេដ្ឋៈ និងភារទ្វាជៈ លុះពួកសត្វ ទាំងនោះ បាននាំគ្នាផ្តើមបរិភោគនូវស្រូវសាលី ដែលខ្លួនសន្សំទុកក្នុងកាល ណាហើយ ។ ម្នាលវាសេដ្ឋៈ និងភារទ្វាជៈ កាលនោះឯង កុណ្ឌកក៏រុំព័ទ្ធអង្ករ ទាំងអង្កាមក៏រុំព័ទ្ធអង្ករ សូម្បីកន្លែងដែលគេច្រូតហើយ ក៏លែងដុះឡើងវិញ ប្រាកដជាមិនពេញដូចដើម ស្រូវសាលីទាំងឡាយ ក៏ដុះមួយគុម្ពៗ (ហាក់ ដូចជា​គេចងជាបាច់ ) ។</p>
        <p><a class='ref km' id='km៦១' href='#km៦១'>៦១</a>ម្នាលវេសេដ្ឋៈ និងភារទ្វាជៈ គ្រានោះឯង ពួកសត្វទាំងនោះមក ប្រជុំគ្នា លុះមកប្រជុំគ្នាហើយ ត្អូញត្អែរថា ម្នាលអ្នកទាំងឡាយដ៏ចម្រើន ឱហ្ន៎ ធម៌ដ៏លាមកទាំងឡាយ បានកើតប្រាកដក្នុងពួកសត្វហើយ ព្រោះ កាលពីដើម ពួកយើងជាអ្នកកើត ដោយឈានចិត្ត មានបីតិជាអាហារ មាន ពន្លឺភ្លឺចេញឯងអំពីកាយ ត្រាច់ទៅក្នុងអាកាសបាន ឋិតនៅក្នុងទីដ៏ល្អ បាន ឋិតនៅអស់កាលជាយូរអង្វែង លុះកាលកន្លងជាយូរអង្វែងទៅ ផែនដីមាន រស ក៏អណ្តែតដាសលើទឹក ដើម្បីពួកយើងទាំងនោះ ឯផែនដី​នោះ មាន សម្បុរ (ល្អ) មានក្លិន (ក្រអូប) មានរស (ផ្អែម) ពួកយើងទាំងនោះ បាននាំគ្នា យកដៃកកាយផែនដីដែលមានរស មកធ្វើជាពំនូតហើយបរិភោគ កាលពួក យើងទាំងនោះ នាំគ្នាយកដៃកកាយផែនដី ដែលមានរសធ្វើជាពំនូត ហើយ បរិភោគ ពន្លឺដែលភ្លឺចេញឯង (អំពីកាយ) ក៏សាបសូន្យទៅ លុះពន្លឺដែលភ្លឺ ចេញឯង សាបសូន្យទៅហើយ ព្រះចន្ទនិងព្រះអាទិ្យ ក៏កើតប្រាកដឡើង លុះព្រះចន្ទនិងព្រះអាទិត្យ កើតប្រាកដឡើងហើយ នក្ខត្តឫក្សដែលមានរូប ជាផ្កាយទាំងឡាយ ក៏កើតប្រាកដឡើង លុះនក្ខត្តឫក្ស ដែលមានរូបផ្កាយ ទាំងឡាយ កើតប្រាកដឡើងហើយ យប់និងថ្ងៃ ក៏កើតប្រាកដឡើង លុះ យប់និងថ្ងៃកើតប្រាកដឡើងហើយ ខែ ១ និងកន្លះខែ ក៏កើតប្រាកដឡើង លុះខែ ១ និងកន្លះខែកើតប្រាកដឡើងហើយ រដូវនិងឆ្នាំក៏កើតប្រាកដឡើង កាលពួកយើងទាំងនោះ បរិភោគផែនដីមានរស យកផែនដីនោះជាចំណី យកផែនដីនោះជាអាហារ ក៏ឋិត​នៅអស់កាលជាយូរអង្វែង ស្រាប់តែផែនដី មានរសសាបសូន្យទៅ ព្រោះហេតុនៃធម៌ទាំងឡាយ ជាអកុសលក៏លាមក កើតប្រាកដដល់យើងទាំងឡាយនោះ លុះផែនដីមានរសសាបសូន្យហើយ ក្រមរផែនដីក៏កើតប្រាកដឡើង ឯក្រមរផែនដីនោះមានសម្បុរ (ល្អ) មានក្លិន (ក្រអូប) មានរស (ផ្អែម) ពួកយើងទាំងនោះ ក៏នាំគ្នាផ្តើម បរិភោគក្រមរ ផែនដី កាលពួកយើងទាំងនោះ បរិភោគក្រមរផែនដីនោះ យកក្រមរផែនដី នោះជាចំណី យកក្រមរផែនដីនោះជាអាហារ ក៏ឋិតនៅអស់កាលជាយូរ អង្វែង ស្រាប់តែក្រមរផែនដីនោះសាបសូន្យទៅ ព្រោះហេតុនៃធម៌ទាំង ឡាយ ជាអកុសលដ៏លាមក កើតប្រាកដដល់យើងទាំងឡាយនោះ លុះ ក្រមរផែនដីសាបសូន្យហើយ បទាលតា ក៏កើតប្រាកដឡើង ឯបទាលតា នោះ មានសម្បុរ (ល្អ) មានក្លិន (ក្រអូប) មានរស (ផ្អែម) ពួកយើងទាំងនោះ ក៏នាំគ្នាផ្តើមបរិភោគបទាលតា កាលពួកយើងទាំងនោះ បរិភោគបទាលតា នោះ យកបទាលតានោះជាចំណី យកបទាលតានោះជាអាហារ ក៏ឋិតនៅ អស់កាលជាយូរអង្វែង ស្រាប់តែបទាលតានេះ សាបសូន្យទៅ ព្រោះហេតុ នៃធម៌ទាំងឡាយ ជាអកុសលដ៏លាមក កើតប្រាកដឡើងដល់យើងទាំង ឡាយនោះ បទាលតាសាបសូន្យហើយ ទើបស្រូវសាលីកើតឯង មិនមាន កុណ្ឌក មិនមានអង្កាម ជាស្រូវសស្អាត មានក្លិនក្រអូប មានផ្លែចេញមកជា អង្ករ ក៏កើតប្រាកដឡើង ពួកយើងនាំយកស្រូវសាលី ត្រង់ទីណា ក្នុងវេលា ល្ងាច សម្រាប់បរិភោគក្នុងវេលាល្ងាច លុះព្រឹកឡើងទីនោះ ក៏មានស្រូវ សាលីដុះទ្រុបទ្រុល មានផ្លែទុំឡើងវិញ ពួកយើងនាំយកស្រូវសាលី ត្រង់ទី ណាមកក្នុង​វេលាព្រឹក សម្រាប់បរិភោគក្នុងវេលាព្រឹក លុះវេលាល្ងាចទី នោះ ក៏មានស្រូវសាលីដុះទ្រុបទ្រុល មានផ្លែទុំឡើងវិញ ទីនោះក៏ប្រាកដ ហាក់ដូចជាមិនបានច្រូតឡើយ កាលពួកយើងទាំងនោះ បរិភោគស្រូវសាលី កើតឯង យកស្រូវសាលីនោះជាចំណី យកស្រូវសាលីនោះជាអាហារ ក៏ឋិត នៅអស់កាលជាយូរអង្វែង ស្រាប់តែកុណ្ឌករុំព័ទ្ធអង្ករ ទាំងអង្កាមក៏រុំព័ទ្ធ អង្ករ សូម្បីទីដែលច្រូត ក៏មិនដុះឡើងវិញប្រាកដពេញដូចដើម ស្រូវសាលី ទាំងឡាយក៏ដុះមួយគុម្ព ៗ (ហាក់ដូចជាគេចងជាបាច់) ព្រោះហេតុនៃធម៌ ទាំងឡាយ ជាអកុសលដ៏លាមក កើតប្រាកដដល់យើងទាំងឡាយនោះ បើដូច្នោះ គួរតែយើង ចែកស្រូវសាលីគ្នា គួរតែបោះព្រំខណ្ឌ ។ ម្នាល វាសេដ្ឋៈ និងភារទ្វាជៈ លំដាប់នោះឯង សត្វទាំងឡាយ ក៏នាំគ្នាចែកស្រូវ សាលី បោះព្រំខណ្ឌដោយខ្លួនៗ ។</p>
        <p><a class='ref km' id='km៦២' href='#km៦២'>៦២</a>ម្នាលវាសេដ្ឋៈ និងភារទ្វាជៈ គ្រានោះ មានសត្វម្នាក់ជាតិជាអ្នក លេះលោះ លាក់សំចៃចំណែករបស់ខ្លួនទុក លួចយកចំណែករបស់អ្នកដទៃ ដែលគេមិនបានឲ្យមកបរិភោគ ។ សត្វទាំងឡាយក៏បានចាប់សត្វនោះ លុះ ចាប់បានហើយក៏ស្តីឲ្យដូច្នេះថា ឱសត្វអើយ ឯងធ្វើអំពើអាក្រក់ណាស់ មិន គួរបើឯងលាក់សំចៃចំណែករបស់ខ្លួនទុក លួចយកចំណែករបស់អ្នកដទៃ ដែលគេមិនបានឲ្យ មកបរិភោគសោះ នែសត្វអើយ ឯងកុំធ្វើអំពើបែបនេះ ទៀតឡើយ ។ ម្នាលវាសេដ្ឋៈ និងភារទ្វាជៈ សត្វនោះបានទទួលតបពាក្យ របស់ពួកសត្វទាំងនោះថា អើអ្នកដ៏ចម្រើន ។ ម្នាលវាសេដ្ឋៈ និងភារទ្វាជៈ សត្វនោះ (លួចយកចំណែករបស់អ្នកដទៃ) ជាគម្រប់ពីរដងផង ។ បេ ។ ម្នាលវាសេដ្ឋៈ និងភារទ្វាជៈ សត្វនោះបានលាក់សំចៃចំណែករបស់ខ្លួនទុក លួចយកចំណែករបស់អ្នកដទៃ ដែលគេមិនបានឲ្យមកបរិភោគជាគម្រប់ ៣ ដងផង ។ សត្វទាំងឡាយក៏បានចាប់សត្វនោះ លុះចាប់បានហើយក៏ស្តីឲ្យ ដូច្នេះថា ឱសត្វអើយ ឯងធ្វើអំពើអាក្រក់ណាស់ មិនគួរបើឯងលាក់សំចៃ របស់ខ្លួនទុក លួចយកចំណែករបស់អ្នកដទៃ ដែលគេមិនបានឲ្យមក បរិភោគសោះ នែសត្វអើយ ឯងកុំធ្វើអំពើបែបនេះទៀតឡើយ ។ ពួកសត្វ ខ្លះតប់ទះ (សត្វនោះ) នឹងដៃ ពួកសត្វខ្លះចោលនឹងដុំដី ពួកសត្វខ្លះវាយនឹង ដំបង ។ ម្នាលវាសេដ្ឋៈ និងភារទ្វាជៈ ការលួចទ្រព្យគេ ក៏ប្រាកដឡើង ការតិះ ដៀលក៏ប្រាកដឡើង ការនិយាយកុហកក៏ប្រាកដឡើង ការដាក់អាជ្ញាក៏ ប្រាកដឡើង តាំងពីកាលនោះ ជាដើមមក ។ ម្នាលវេសេដ្ឋៈ និងភារទ្វាជៈ គ្រានោះឯង ពួកសត្វទាំងនោះមកប្រជុំគ្នា លុះប្រជុំគ្នាហើយ ក៏ត្អូញត្អែរថា យីអើហ្ន៎ ធម៌ដ៏លាមកទាំងឡាយ កើតប្រាកដដល់សត្វទាំងឡាយ ហើយ ព្រោះថា ការលួចទ្រព្យគេក៏កើតប្រាកដឡើង ការតិះដៀលក៏កើតប្រាកដ ឡើង ការនិយាយកុហកក៏កើតប្រាកដឡើង ការដាក់អាជ្ញាក៏កើតប្រាកដ ឡើង បើដូច្នោះ គួរតែពួកយើងសន្មតសត្វណាម្នាក់ ឲ្យជាអ្នកបន្ទោសសត្វ ដែលយើងគួរបន្ទោសតាមហេតុ ឲ្យតិះដៀលសត្វ ដែលយើងគួរតិះដៀល តាមហេតុ ឲ្យបណ្តេញសត្វ ដែលយើងគួរបណ្តេញតាមហេតុ ចំណែកខាង ពួកយើង ត្រូវជូនចំណែកស្រូវសាលីទាំងឡាយ ឲ្យដល់សត្វនោះ ។ ម្នាល វាសេដ្ឋៈ និងភារទ្វាជៈ ទើបពួកសត្វទាំងនោះ នាំគ្នាចូលទៅរកសត្វដែលជា អ្នកមានរូបល្អ គួររមិលមើល គួរជ្រះថ្លា មានសក្តិធំ ជាងពួកសត្វទាំង នោះ លុះចូលទៅដល់ហើយ បាននិយាយដូច្នេះថា បពិត្រសត្វដ៏ចម្រើន អ្នកចូរមកបន្ទោសសត្វ ដែលគួរបន្ទោសតាមហេតុ ចូរតិះដៀលសត្វ ដែល គួរតិះដៀលតាមហេតុ ចូរបណ្តេញសត្វ ដែលគួរបណ្តេញតាមហេតុចុះ សឹមពួកយើងនឹងជូនចំណែកស្រូវសាលីទាំងឡាយដល់អ្នក ។ ម្នាលវាសេដ្ឋៈ និងភារទ្វាជៈ សត្វនោះ បានទទួលតបពាក្យ របស់សត្វទាំងនោះថា អើអ្នក ដ៏ចម្រើនទាំងឡាយ ហើយក៏បន្ទោសសត្វ ដែលគួរបន្ទោស តាមហេតុ តិះ ដៀលសត្វដែលគួរតិះដៀលតាមហេតុ បណ្តេញសត្វ ដែលគួរបណ្តេញ តាមហេតុ ។ ពួកសត្វទាំងនោះ ក៏បានជូនចំណែកស្រូវសាលីទាំងឡាយ ដល់សត្វនោះ ។</p>
        <p><a class='ref km' id='km៦៣' href='#km៦៣'>៦៣</a>ម្នាលវាសេដ្ឋៈ និងភារទ្វាជៈ សត្វនោះ មហាជនសន្មតហើយ ព្រោះហេតុនោះឯង ទើបអក្ខរៈ ជាដំបូងក៏កើតឡើងថា មហាសន្មតដូច្នេះ ។ ម្នាលវាសេដ្ឋៈ និងភារទ្វាជៈ សត្វនោះជាអធិបតីនៃស្រែទាំងឡាយ ព្រោះ ហេតុនោះឯង ទើបអក្ខរៈទី ២ ក៏កើតឡើងថា ខត្តិយៈ ខត្តិយៈដូច្នេះ ។ ម្នាល វាសេដ្ឋៈ និងភារទ្វាជៈ សត្វនោះញុំាងសត្វទាំងឡាយដទៃ ឲ្យពេញចិត្ត ដោយធម៌ ព្រោះហេតុនោះឯង ទើបអក្ខរៈទី ៣ ក៏កើតឡើងថា រាជា រាជា ដូច្នេះ ។ ម្នាលវាសេដ្ឋៈ និងភារទ្វាជៈ ហេតុដូច្នោះ អក្ខរៈដែលជាច្បាប់ចាស់ បានកើតឡើងដល់ខត្តិយមណ្ឌលនោះយ៉ាងនេះឯង ។ ការកើតឡើងនៃ អក្ខរៈដល់ពួកសត្វទាំងនោះឯង ដូចគ្នានឹងសត្វទាំងឡាយដទៃ មិនមែន ខុសគ្នាទេ កើតឡើងតែដោយធម៌ប៉ុណ្ណោះឯង មិនមែនដោយអធម៌ទេ ។ ម្នាលវាសេដ្ឋៈ និងភារទ្វាជៈ ព្រោះថា ធម៌ជាគុណដ៏ប្រសើរបំផុត ក្នុង ប្រជុំជន ទាំងបច្ចុប្បន្ន និងបរលោក ។</p>
        <p><a class='ref km' id='km៦៤' href='#km៦៤'>៦៤</a>គ្រានោះឯង បណ្តាសត្វទាំងឡាយនោះ សត្វពួកខ្លះបានគិតគ្នា យ៉ាងនេះថា ម្នាលអ្នកដ៏ចម្រើនទាំងឡាយ ធម៌ដ៏លាមកទាំងឡាយកើត ប្រាកដដល់ពួកសត្វហើយ ព្រោះថា ការលួចទ្រព្យគេ ក៏ប្រាកដឡើង ពាក្យ តិះដៀល ក៏ប្រាកដឡើង ការនិយាយកុហក ក៏ប្រាកដឡើង ការដាក់អាជ្ញា ក៏ប្រាកដឡើង ការបណ្តេញ ក៏ប្រាកដឡើង បើដូច្នោះ ពួកយើងគួរតែ បន្សាត់នូវធម៌ ជាអកុសលដ៏លាមកទាំងឡាយចេញ ។ សត្វទាំងនោះ ក៏បាត់ បន្សាត់នូវធម៌ ជាអកុសលដ៏លាមកចេញ ។ ម្នាលវាសេដ្ឋៈ និងភារទ្វាជៈ សត្វទាំងឡាយនោះបន្សាត់នូវធម៌ជាអកុសលដ៏លាមក ព្រោះហេតុនោះឯង ទើបអក្ខរៈ ទី ១ ក៏កើតឡើងថា ព្រាហ្មណៈ ព្រាហ្មណៈដូច្នេះ ។ សត្វ ទាំងឡាយនោះ បានធ្វើជំរំ ស្លឹកក្នុងព្រៃរំលោង ហើយសម្លឹងអារម្មណ៍ ក្នុង ជំរំប្រក់ស្លឹកទាំងឡាយ ។ ពួកសត្វទាំងនោះ មិនមានភើ្លង មិនមានផ្សែង មិនមានអង្រែ ត្រាច់ទៅកាន់ស្រុក និគម និងរាជធានី ស្វែងរកអាហារក្នុង វេលាល្ងាច សម្រាប់បរិភោគក្នុងវេលាល្ងាច ស្វែងរក ក្នុងវេលាព្រឹកសម្រាប់ បរិភោគក្នុងវេលាព្រឹក ។ ពួកសព្វទាំងនោះ លុះបានអាហារហើយ ក៏នៅ សម្លឹងអារម្មណ៍ ក្នុងជំរំស្លឹកទាំងឡាយ ក្នុងព្រៃរំលោងទៀត ។ មនុស្ស ទាំងឡាយ លុះឃើញសត្វទាំងនោះហើយ ក៏និយាយយ៉ាងនេះថា នែគ្នា យើងអើយ ពួកសត្វទាំងនេះឯង ធ្វើជំរំស្លឹកទាំងឡាយ ក្នុងព្រៃរំលោង ហើយនៅសម្លឹងអារម្មណ៍ ក្នុងជំរំស្លឹកទាំងឡាយ ជាសត្វមិនមានភ្លើង មិន មានផ្សែង មិនមានអង្រែ តែងត្រាច់ទៅកាន់ស្រុកនិគម និងរាជធានី ស្វែង រកអាហារក្នុងវេលាល្ងាច សម្រាប់បរិភោគក្នុងវេលាល្ងាច ស្វែងរកក្នុងវេលា ព្រឹកសម្រាប់បរិភោគក្នុងវេលាព្រឹក ។ ពួកសត្វទាំងនោះ លុះបានអាហារ ហើយ ក៏សម្លឹងអារម្មណ៍ ក្នុងជំរំស្លឹក ក្នុងព្រៃរំលោងទៀត ។ ម្នាលវាសេដ្ឋៈ និងភារទ្វាជៈ ពួកសត្វទាំងនោះឯង តែងសម្លឹងអារម្មណ៍ ព្រោះហេតុនោះ ឯង ទើបអក្ខរៈទី ២ ក៏កើតឡើងថា ឈាយិកា (អ្នកសម្លឹងអារម្មណ៍) ។ ម្នាល វាសេដ្ឋៈ និងភារទ្វាជៈ បណ្តាសត្វទាំងនោះឯង សត្វពួកខ្លះកាលមិនអាចនឹង សម្លឹងអារម្មណ៍ក្នុងជំរំស្លឹកទាំងឡាយ ក្នុងព្រៃរំលោងបាន ក៏ចូលទៅកាន់ ស្រុកជិត និគមជិត តាក់តែងបង្រៀននូវគន្ថៈ (គឺវេទមន្ត) រួចត្រឡប់មកវិញ ។ មនុស្សទាំងឡាយ លុះបានឃើញ សត្វទាំងនោះហើយ និយាយគ្នា យ៉ាង នេះថា ម្នាលគ្នាយើងអើយ ពួកសត្វទាំងនេះឯង មិនអាចនឹងសម្លឹង អារម្មណ៍ ក្នុងជំរំស្លឹកទាំងឡាយ ក្នុងព្រៃរំលោងបាន ក៏ចូលមក កាន់ស្រុក ជិត និគមជិត តាក់តែងបង្រៀននូវគន្ថៈ រួចត្រឡប់ទៅវិញ ។ ម្នាលវាសេដ្ឋៈ និងភារទ្វាជៈ សត្វទាំងនេះ រមែងមិនសម្លឹងអារម្មណ៍ ក្នុងកាលឥឡូវនេះ សត្វទាំងនេះ រមែងមិនសម្លឹងអារម្មណ៍ ក្នុងកាលឥឡូវនេះ ព្រោះហេតុនោះ ឯង ទើបអក្ខរៈទី ៣ ក៏កើតឡើងថា អជ្ឈាយិកា អជ្ឈាយិកា (អ្នកមិនសម្លឹង អារម្មណ៍) ។ ម្នាលវាសេដ្ឋៈ និងភារទ្វាជៈ ក្នុងសម័យនោះ ការទ្រទ្រង់និង ការបង្រៀននូវមន្ត គេសន្មតថាជា ការថោកទាបទេ តែក្នុងកាលឥឡូវនេះ ការទ្រទ្រង់និងការបង្រៀននូវមន្តនោះ គេសន្មតថាជា ការប្រសើរវិញ ។ ម្នាលវាសេដ្ឋៈ និងភារទ្វាជៈ ហេតុដូច្នោះឯង អក្ខរៈដែលជាច្បាប់ចាស់ បាន កើតឡើងដល់ព្រាហ្មណ៍ មណ្ឌលនោះយ៉ាងនេះ ។ ការកើតនៃអក្ខរៈដល់ ពួកសត្វទាំងនោះឯង ដូចគ្នានឹងសត្វទាំងឡាយដទៃដែរ មិនមែនខុសគ្នាទេ កើតឡើងដោយធម៌ តែម៉្យាងប៉ណ្ណោះឯង មិនមែនដោយអធម៌ទេ ។ ម្នាល វាសេដ្ឋៈ និងភារទ្វាជៈ ព្រោះថា ធម៌ជាគុណដ៏ប្រសើរបំផុត ក្នុងប្រជុំជនទាំង បច្ចុប្បន្ន និងបរលោក ។</p>
        <p><a class='ref km' id='km៦៥' href='#km៦៥'>៦៥</a>ម្នាលវាសេដ្ឋៈ និងភារទ្វាជៈ បណ្តាសត្វទាំងនោះឯង សត្វពួក ខ្លះប្រព្រឹត្តកាន់នូវមេថុនធម្ម ហើយប្រកបការងារផ្សេងៗគ្នា ។ ម្នាលវាសេដ្ឋៈ និងភារទ្វាជៈ សត្វទាំងឡាយប្រព្រឹត្តកាន់នូវមេថុនធម្ម ហើយប្រកបការងារ ផ្សេងគ្នា ព្រោះហេតុនោះឯង ទើបអក្ខរៈក៏កើតថា វេស្សៈ វេស្សៈដូច្នេះ ។ ម្នាលវាសេដ្ឋៈ និងភារទ្វាជៈ (ការកើតឡើងនៃអក្ខរៈដែលជាច្បាប់ចាស់ក៏ មានឡើង) ដល់វេស្សមណ្ឌល នុ៎ះយ៉ាងនេះ ដោយហេតុនេះឯង ។ សេចក្តី បំប្រួញ ។ ម្នាលវាសេដ្ឋៈ និងភារទ្វាជៈ ហេតុដូច្នោះឯង អក្ខរៈ ដែលជាច្បាប់ ចាស់ បានកើតឡើងដល់សុទ្ទមណ្ឌលនុ៎ះ យ៉ាងនេះឯង ការកើតឡើងនៃ អក្ខរៈ ដល់ពួកសត្វទាំងនោះឯង ដូចគ្នានឹងសត្វទាំងឡាយដទៃដែរ មិនមែន ខុសគ្នាទេ កើតឡើងដោយធម៌តែប៉ុណ្ណោះឯង មិនមែនដោយអធម៌ទេ ។ ម្នាលវាសេដ្ឋៈ និងភារទ្វាជៈ ព្រោះថា ធម៌ជាគុណដ៏ប្រសើរបំផុត ក្នុង ប្រជុំជន ទាំងបច្ចុប្បន្ន និងបរលោក ។</p>
        <p><a class='ref km' id='km៦៦' href='#km៦៦'>៦៦</a>ម្នាលវាសេដ្ឋៈ និងភារទ្វាជៈ មានសម័យ ដែលខត្តិយៈខ្លះ តិះដៀលធម៌របស់ខ្លួន ហើយចេញចាកផ្ទះចូលមកបួស ដោយបំណងថា អាត្មាអញនឹងធ្វើជាសមណៈ ដូច្នេះក៏មាន ។ ម្នាលវាសេដ្ឋៈ និងភារទ្វាជៈ ព្រាហ្មណ៍ខ្លះ ។ បេ ។ ម្នាលវាសេដ្ឋៈ និងភារទ្វាជៈ វេស្សៈខ្លះ ។ បេ ។ ម្នាល វាសេដ្ឋៈ និងភារទ្វាជៈ សុទ្ទៈខ្លះ តិះដៀលធម៌របស់ខ្លួន ចេញចាកផ្ទះចូល ទៅបួសដោយបំណងថា អាត្មានឹងធ្វើជាសមណៈ ដូច្នេះ ក៏មាន ។ ម្នាល វាសេដ្ឋៈ និងភារទ្វាជៈ ការកើតឡើងនៃសមណមណ្ឌល ក៏បានមានឡើង ដោយសារមណ្ឌលទាំង ៤ នេះឯង ការកើតឡើងនៃសមណមណ្ឌល ដល់ សត្វទាំងនោះឯង ដូចគ្នានឹងសត្វទាំងឡាយដទៃដែរ មិនមែនខុសគ្នាទេ កើត ឡើងដោយធម៌ តែប៉ុណ្ណោះឯង មិនមែនដោយខុសធម៌ទេ ។ ម្នាលវាសេដ្ឋៈ និងភារទ្វាជៈ ព្រោះថា ធម៌ជាគុណដ៏ប្រសើរបំផុត ក្នុងប្រជុំជន​ទាំងបច្ចុប្បន្ន និងបរលោក ។</p>
        <p><a class='ref km' id='km៦៧' href='#km៦៧'>៦៧</a>ម្នាលវាសេដ្ឋៈ និងភារទ្វាជៈ មានខត្តិយៈខ្លះប្រព្រឹត្តអាក្រក់ ដោយកាយ ប្រព្រឹត្តអាក្រក់ដោយវាចា ប្រព្រឹត្តអាក្រក់ដោយចិត្ត ជាមិច្ឆាទិដ្ឋិ ប្រកាន់នូវកម្មជាមិច្ឆាទិដ្ឋិ ព្រោះហេតុតែប្រកាន់នូវកម្មជាមិច្ឆាទិដ្ឋិនោះ លុះ បែកធ្លាយរាងកាយ បន្ទាប់អំពីសេចក្តីស្លាប់ ក៏ទៅកើតក្នុងកំណើតសត្វ តិរច្ឆាន ប្រេតវិស័យ អសុរកាយ នរក ។ ម្នាលវាសេដ្ឋៈ និងភារទ្វាជៈ មាន ព្រាហ្មណ៍ខ្លះ ។ បេ ។ ម្នាលវាសេដ្ឋៈ និងភារទ្វាជៈ មានវេស្សៈខ្លះ ។ បេ ។ ម្នាលវាសេដ្ឋៈ និងភារទ្វាជៈ មានសុទ្ទៈខ្លះ ។ បេ ។ ម្នាលវាសេដ្ឋៈ និង ភារទ្វាជៈ មានសមណៈខ្លះ ប្រព្រឹត្តអាក្រក់ដោយកាយ ប្រព្រឹត្តអាក្រក់ដោយ វាចា ប្រព្រឹត្តអាក្រក់ដោយចិត្ត ជាមិច្ឆាទិដ្ឋិ ប្រកាន់នូវកម្មជាមិច្ឆាទិដ្ឋិ ព្រោះ ហេតុតែប្រកាន់ នូវកម្មជាមិច្ឆាទិដ្ឋិនោះ លុះបែកធ្លាយរាងកាយ បន្ទាប់ពី សេចក្តីស្លាប់ ក៏ទៅកើតក្នុងកំណើតសត្វតិរច្ឆាន ប្រេតវិស័យ អសុរកាយ នរក ។</p>
        <p><a class='ref km' id='km៦៨' href='#km៦៨'>៦៨</a>ម្នាលវាសេដ្ឋៈ និងភារទ្វាជៈ មានខត្តិយៈខ្លះ ប្រព្រឹត្តល្អដោយ កាយ ប្រព្រឹត្តល្អដោយវាចា ប្រព្រឹត្តល្អដោយចិត្ត ជាសម្មាទិដ្ឋិ ប្រកាន់នូវកម្ម ជាសម្មាទិដ្ឋិ ព្រោះហេតុតែប្រកាន់នូវកម្មជាសម្មាទិដ្ឋិនោះ លុះបែកធ្លាយ រាងកាយបន្ទាប់អំពីសេចក្តីស្លាប់ ក៏ទៅកើតក្នុងសុគតិសួគ៌ទេវលោក ។ ម្នាល វាសេដ្ឋៈ និងភារទ្វាជៈ មានព្រាហ្មណ៍ខ្លះ ។ បេ ។ ម្នាលវាសេដ្ឋៈ និង ភារទ្វាជៈ មានវេស្សៈខ្លះ ។ បេ ។ ម្នាលវេសេដ្ឋៈ និងភារទ្វាជៈ មានសុទ្ទខ្លះ ។ បេ ។ ម្នាលវាសេដ្ឋៈ និងភារទ្វាជៈ មានសមណៈខ្លះ ប្រព្រឹត្តល្អដោយកាយ ប្រព្រឹត្តល្អដោយវាចា ប្រព្រឹត្តល្អដោយចិត្ត ជាសម្មាទិដ្ឋិ ប្រកាន់នូវកម្មជា សម្មាទិដ្ឋិ ព្រោះហេតុតែប្រកាន់នូវកម្ម ជាសម្មាទិដ្ឋិនោះ លុះបែកធ្លាយរាង កាយបន្ទាប់អំពីសេចក្តីស្លាប់ ក៏ទៅកើតក្នុងសុគតិទេវលោក ។</p>
        <p><a class='ref km' id='km៦៩' href='#km៦៩'>៦៩</a>ម្នាលវាសេដ្ឋៈ និងភារទ្វាជៈ មានខត្តិយៈខ្លះជាអ្នកធ្វើអំពើទាំង ពីរ គឺជួនកាលធ្វើអំពើអាក្រក់ ជួនកាលធ្វើអំពើល្អដោយកាយ ធ្វើអំពើទាំង ពីរដោយវាចា ធ្វើអំពើទាំងពីរដោយចិត្ត មានទិដ្ឋិច្រឡំគ្នាផ្សេងៗ ប្រកាន់នូវ កម្មដែលច្រឡំគ្នាផ្សេងៗ ព្រោះហេតុតែប្រកាន់នូវកម្មដែលច្រឡំគ្នាផ្សេងៗ នោះ លុះបែកធ្លាយរាងកាយ បន្ទាប់អំពី សេចក្តីស្លាប់ ក៏បានទទួលសុខខ្លះ ទុក្ខខ្លះ ។ ម្នាលវាសេដ្ឋៈ និងភារទ្វាជៈ មានព្រាហ្មណ៍ខ្លះ ជាអ្នកធ្វើអំពើទាំង ពីរដោយកាយ ធ្វើអំពើទាំងពីរដោយវាចា ធ្វើអំពើទាំងពីរដោយចិត្ត មាន ទិដ្ឋិ ច្រឡំគ្នាផ្សេងៗ ប្រកាន់នូវកម្មដែលច្រឡំគ្នាផ្សេង ៗ ព្រោះហេតុតែ ប្រកាន់នូវកម្ម ដែលច្រឡំគ្នាផ្សេងៗ នោះ លុះបែកធ្លាយរាងកាយ បន្ទាប់ អំពីសេចក្តីស្លាប់ ក៏បានទទួលសុខខ្លះ ទុក្ខខ្លះ ។ ម្នាលវាសេដ្ឋៈ និងភារទ្វាជៈ មានវេស្សៈខ្លះ ជាអ្នកធ្វើអំពើទាំងពីរដោយកាយ ធ្វើអំពីរទាំងពីរ ដោយ វាចា ធ្វើអំពើទាំងពីរដោយចិត្ត មានទិដ្ឋិច្រឡំគ្នាផ្សេងៗ ប្រកាន់នូវកម្មដែល ច្រឡំគ្នាផ្សេងៗ ព្រោះហេតុតែប្រកាន់នូវកម្ម ដែលច្រឡំគ្នាផ្សេងៗ នោះ លុះ បែកធ្លាយរាងកាយ បន្ទាប់អំពីសេចក្តីស្លាប់ ក៏បានទទួលសុខខ្លះ ទុក្ខខ្លះ ។ ម្នាលវេសេដ្ឋៈ និងភារទ្វាជៈ មានសុទ្ទៈខ្លះ ជាអ្នកធ្វើអំពើទាំងពីរ ដោយកាយ ធ្វើអំពើទាំងពីរដោយវាចា ធ្វើអំពើទាំងពីរ ដោយចិត្តមានទិដ្ឋិច្រឡំគ្នាផ្សេង ៗ ប្រកាន់នូវកម្មដែល ច្រឡំគ្នាផ្សេង ៗ ព្រោះហេតុតែប្រកាន់នូវកម្មដែល ច្រឡំគ្នាផ្សេង ៗ នោះ លុះបែកធ្លាយរាងកាយ បន្ទាប់អំពីសេចក្តីស្លាប់ ក៏បាន ទទួលនូវសេចក្តីសុខខ្លះ ទុក្ខខ្លះ ។ ម្នាលវាសេដ្ឋៈ និងភារទ្វាជៈ មានសមណៈ ខ្លះ ជាអ្នកធ្វើអំពើទាំងពីរដោយកាយ ធ្វើអំពើទាំងពីរដោយវាចា ធ្វើអំពើ ទាំងពីរដោយចិត្ត មានទិដ្ឋិច្រឡំគ្នាផ្សេង ៗ ប្រកាន់នូវកម្មដែលច្រឡំគ្នា ផ្សេង ៗ ព្រោះហេតុតែប្រកាន់នូវកម្មដែលច្រឡំគ្នាផ្សេង ៗ នោះ លុះបែក ធ្លាយរាងកាយ បន្ទាប់អំពីសេចក្តីស្លាប់ ក៏បានទទួលសុខខ្លះ ទុក្ខខ្លះ ។</p>
        <p><a class='ref km' id='km៧០' href='#km៧០'>៧០</a>ម្នាលវាសេដ្ឋៈ និងភារទ្វាជៈ មានខត្តិយៈខ្លះ ជាអ្នកសង្រួមដោយ កាយ សង្រួមដោយវាចា សង្រួមដោយចិត្ត អាស្រ័យនូវការចម្រើនពោធិ-បក្ខិយធម៌ ៧ កង ក៏បរិនិព្វានក្នុងបច្ចុប្បន្ននេះឯង ។ ម្នាលវាសេដ្ឋៈ និង ភារទ្វាជៈ មានព្រាហ្មណ៍ខ្លះ ជាអ្នកសង្រួមដោយកាយ សង្រួមដោយវាចា សង្រួមដោយចិត្ត អាស្រ័យនូវការចម្រើន ពោធិបក្ខិយធម៌ ៧ កង ក៏បរិនិព្វានក្នុងបច្ចុប្បន្ននេះឯង ។ ម្នាលវាសេដ្ឋៈ និងភារទ្វាជៈ មាន វេស្សៈ ខ្លះ ជាអ្នកសង្រួមដោយកាយ សង្រួមដោយវាចា សង្រួមដោយចិត្ត អាស្រ័យ នូវការចម្រើនពោធិបក្ខិយធម៌ ៧ កង ក៏បរិនិព្វានក្នុងបច្ចុប្បន្ននេះឯង ។ ម្នាលវាសេដ្ឋៈ និងភារទ្វាជៈ មានសុទ្ទៈ ជាអ្នកសង្រួមដោយកាយ សង្រួម ដោយវាចា សង្រួមដោយចិត្ត អាស្រ័យនូវការចម្រើនពោធិបក្ខិយធម៌ ៧ កង ក៏បរិព្វានក្នុង បច្ចុប្បន្ននេះឯង ។</p>
        <p><a class='ref km' id='km៧១' href='#km៧១'>៧១</a>ម្នាលវាសេដ្ឋៈ និងភារទ្វាជៈ ក៏បណ្តាវណ្ណៈទាំង ៤ នេះ វណ្ណៈ ណាជាភិក្ខុ ជាអរហន្ត ជាខីណាស្រព ប្រព្រឹត្តព្រហ្មចារ្យ រួចស្រេចហើយ បានធ្វើសោឡសកិច្ច ស្រេចហើយ មានការដាក់ចុះហើយ បានសម្រេច ប្រយោជន៍របស់ខ្លួន ដោយលំដាប់ហើយ មានតណ្ហាជាគ្រឿងចងក្នុងភព អស់រលីងហើយ មានចិត្តផុតស្រឡះហើយ ព្រោះបានត្រាស់ដឹង ដោយ ប្រពៃ អ្នកនោះប្រាកដថាជាបុគ្គលប្រសើរលើស ជាងវណ្ណៈទាំង ៤ នោះ តាមធម៌ពិត មិនមែនមិនដោយធម៌ទេ ។ ម្នាលវាសេដ្ឋៈ និងភារទ្វាជៈ ព្រោះ ថាជាធម៌ជាគុណដ៏ប្រសើរបំផុតក្នុងប្រជុំជន ទាំងបច្ចុប្បន្ន និងបរលោក ។ ម្នាលវាសេដ្ឋៈ និងភារទ្វាជៈ សូម្បីព្រហ្មឈ្មោះសនង្កុមារ ក៏បានពោល គាថា ទុកថា</p>
        <p><a class='ref km' id='km៧២' href='#km៧២'>៧២</a>ខត្តិយៈជាជាតិប្រសើរបំផុត ក្នុងប្រជុំជន ដែលជាអ្នករឭកដល់ គោត្រ អ្នកដែលបរិបូណ៌ ដោយវិជ្ជានិងចរណៈ ប្រសើរបំផុត ក្នុងពួកទេវតា និងមនុស្ស ។</p>
        <p>ម្នាលវាសេដ្ឋៈនិងភារទ្វាជៈ ឯគាថានេះឯង ព្រហ្មឈ្មោះសនង្កុមារ បានពោលពីរោះហើយ មិនមែនពោលមិនពីរោះទេ បានសម្តែងល្អហើយ មិនមែនសម្តែងមិនល្អទេ ជាគាថាប្រកបដោយប្រយោជន៍ មិនមែនជាមិន ប្រកបដោយប្រយោជន៍ឡើយ តថាគតក៏យល់ព្រមតាមដែរ ។ ម្នាលវាសេដ្ឋៈ និងភារទ្វាជៈ ចំណែកខាងតថាគត ក៏បានពោលយ៉ាងនេះថា ខត្តិយៈជា ជាតិប្រសើរបំផុត ក្នុងប្រជុំជន ដែលជាអ្នករឭកដល់គោត្រ ដែលជាអ្នក បរិបូណ៌ដោយវិជ្ជានិងចរណៈប្រសើរបំផុត ក្នុងពួកទេវតានិងមនុស្ស ។ លុះ ព្រះមានព្រះភាគ ទ្រង់ត្រាស់ព្រះសូត្រនេះចប់ហើយ ។ វាសេដ្ឋសាមណេរ និងភារទ្វាជសាមណេរ ក៏មានចិត្តត្រេកអររីករាយ ចំពោះភាសិតរបស់ ព្រះមានព្រះភាគ ដោយប្រការដូច្នេះឯង ។</p>
        <p>ចប់ អគ្គញ្ញសូត្រ ទី ៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>