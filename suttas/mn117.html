<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn117' lang='km'>
        <header>
            <ul>
            </ul>
            <h1>មហាចត្តារីសកសូត្រ ទី ៧</h1>
        </header>
        <p><a class='ref km' id='km252' href='#km252'>២៥២</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់ ក្នុងវត្តជេតពន របស់អនាថបណ្ឌិកសេដ្ឋី ជិតក្រុងសាវត្ថី ។ ក្នុងទី​នោះ​​ឯង ព្រះមានព្រះភាគទ្រង់ត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុ​ទាំងឡាយនោះ ទទួលស្តាប់ព្រះមានព្រះភាគថា ព្រះករុណា​ព្រះអង្គ​ដ៏ចម្រើន។ ព្រះមានព្រះភាគ ទ្រង់ត្រាស់យ៉ាងនេះថា ម្នាលភិក្ខុទាំងឡាយ តថាគតនឹង​សម្តែងនូវសម្មាសមាធិដែលឥតទោស ព្រមទាំងបច្ច័យ ព្រមទាំងបរិវារ អ្នក​ទាំងឡាយ ចូរស្តាប់នូវសម្មាសមាធិនោះចុះ ចូរធ្វើទុកក្នុង​ចិត្តឲ្យប្រពៃចុះ តថាគតនឹងសម្តែងប្រាប់ ។ ភិក្ខុទាំងឡាយនោះ ទទួលស្តាប់​ព្រះមានព្រះភាគថា ព្រះករុណាព្រះអង្គ ។</p>
        <p><a class='ref km' id='km253' href='#km253'>២៥៣</a>ព្រះមានព្រះភាគទ្រង់ត្រាស់យ៉ាងនេះថា ម្នាលភិក្ខុទាំងឡាយ សម្មាសមាធិដែលឥតទោស ព្រមទាំងបច្ច័យ ព្រមទាំងបរិវារ តើអ្វីខ្លះ គឺសម្មា​ទិដ្ឋិ សម្មាសង្កប្បៈ សម្មាវាចា សម្មាកម្មន្តៈ សម្មាអាជីវៈ សម្មាវាយាមៈ សម្មាសតិ ម្នាលភិក្ខុទាំងឡាយ ភាពនៃចិត្តមានអារម្មណ៍តែមួយណា មាន​អង្គទាំង ៧ នេះ ចោមរោមហើយ ម្នាលភិក្ខុទាំងឡាយ ភាពនៃចិត្តមាន​អារម្មណ៍​តែមួយ​នេះ តថាគតហៅថា សម្មាសមាធិឥតទោស ព្រមទាំង​បច្ច័យដូច្នេះផង ព្រម​ទាំងបរិវារដូច្នេះផង ។</p>
        <p><a class='ref km' id='km254' href='#km254'>២៥៤</a>ម្នាលភិក្ខុទាំងឡាយ បណ្តាអង្គមគ្គទាំងនោះ សម្មាទិដ្ឋិជា​ធម្មជាតិ​​ដល់មុន (ជាប្រធាន) ។ ម្នាលភិក្ខុទាំងឡាយ ឯសម្មាទិដ្ឋិជាធម្មជាតិ​ដល់មុន តើ​ដូចម្តេច ។ បុគ្គល ដឹងច្បាស់នូវមិច្ឆាទិដ្ឋិ ថាជាមិច្ឆាទិដ្ឋិ ដឹងច្បាស់​នូវសម្មាទិដ្ឋិ ថាជាសម្មាទិដ្ឋិ ។ សេចក្តីដឹងនោះ ជាសម្មាទិដ្ឋិ របស់បុគ្គលនោះ ។</p>
        <p><a class='ref km' id='km255' href='#km255'>២៥៥</a>ម្នាលភិក្ខុទាំងឡាយ មិច្ឆាទិដ្ឋិ តើដូចម្តេច ។ ម្នាលភិក្ខុ​ទាំងឡាយ សេចក្តីយល់ថា ទានដែលបុគ្គលឲ្យហើយ មិនមានផល គ្រឿង​បូជាតូច មិនមាន​ផល គ្រឿងបូជាធំ មិនមានផល ផលវិបាករបស់កម្ម ដែលសត្វធ្វើល្អនិង​អាក្រក់ ​មិនមាន លោកនេះ មិនមាន លោកខាងមុខ​មិនមាន មាតាមិនមានគុណ បិតាមិនមានគុណ សត្វជាឱបបាតិកៈកំណើត​មិនមាន ពួកសមណព្រហ្មណ៍ក្នុង​លោកដែលព្រមព្រៀង ប្រតិបត្តិត្រូវ ធ្វើឲ្យជាក់ច្បាស់ដោយប្រាជ្ញាដ៏ក្រៃលែង​ខ្លួនឯង ត្រាស់ដឹងនូវលោកនេះនិង លោកខាងមុខមិនមាន នេះឈ្មោះថាមិច្ឆាទិដ្ឋិ។</p>
        <p><a class='ref km' id='km256' href='#km256'>២៥៦</a>ម្នាលភិក្ខុទាំងឡាយ សម្មាទិដ្ឋិ តើដូចម្តេច ។ ម្នាលភិក្ខុ​ទាំងឡាយ តថាគតសម្តែងនូវសម្មាទិដ្ឋិថាមានពីរយ៉ាង ម្នាលភិក្ខុទាំងឡាយ គឺសម្មាទិដ្ឋិ​ប្រកបដោយអាសវៈ ជាចំណែកនៃបុណ្យ ឲ្យផលជាឧបធិក្កិ-លេស​ក៏មាន ម្នាល​ភិក្ខុទាំងឡាយ សម្មាទិដ្ឋិដ៏ប្រសើរ មិនមានអាសវៈ ជាលោកុត្តរៈ ជា​អង្គនៃមគ្គ​ក៏មាន ។</p>
        <p><a class='ref km' id='km257' href='#km257'>២៥៧</a>ម្នាលភិក្ខុទាំងឡាយ សម្មាទិដ្ឋិប្រកបដោយអាសវៈ ជា​ចំណែក​នៃ​បុណ្យ ឲ្យផលជាឧបធិក្កិលេស តើដូចម្តេច ។ ម្នាលភិក្ខុ​ទាំង​ឡាយ សេចក្តីយល់​ថា ទានដែលបុគ្គលឲ្យហើយ មានផល បូជាតូច មានផល បូជាធំ មាន​ផល ផលវិបាករបស់កម្ម ដែលសត្វធ្វើល្អនិងអាក្រក់​មាន លោកនេះ មាន លោកខាងមុខ មាន មាតាមានគុណ បិតាមានគុណ សត្វជាឱបបាតិកៈកំណើត​ មាន ពួកសម្មណព្រាហ្មណ៍ក្នុងលោក ដែលព្រម​ព្រៀង ប្រតិបត្តិត្រូវ ធ្វើឲ្យជាក់​ច្បាស់ ដោយប្រាជ្ញាដ៏ក្រៃលែងខ្លួនឯង ត្រាស់​ដឹងនូវលោកនេះនិងលោកខាងមុខ​ក៏មាន ម្នាលភិក្ខុទាំងឡាយ នេះឈ្មោះ​ថា សម្មាទិដ្ឋិប្រកបដោយអាសវៈ ជា​ចំណែកនៃបុណ្យ ឲ្យផលជា​ឧបធិក្កិ-លេស ។</p>
        <p><a class='ref km' id='km258' href='#km258'>២៥៨</a>ម្នាលភិក្ខុទាំងឡាយ សម្មាទិដ្ឋិដ៏ប្រសើរមិនមានអាសវៈ ជា​លោកុត្តរៈ ជាអង្គនៃមគ្គ តើដូចម្តេច ។ ម្នាលភិក្ខុទាំងឡាយ បញ្ញាបញ្ញិន្ទ្រិយ បញ្ញាពលៈ ធម្មវិចយសម្ពោជ្ឈង្គ សម្មាទិដ្ឋិ អង្គនៃមគ្គរបស់បុគ្គលមានចិត្ត​ជា​អរិយៈ មានចិត្តមិនមានអាសវៈ អ្នកបរិបូណ៌ដោយអរិយមគ្គ អ្នកចម្រើននូវ​អរិយមគ្គ ម្នាលភិក្ខុទាំងឡាយ នេះឈ្មោះថា សម្មាទិដ្ឋិដ៏ប្រសើរមិនមាន​អាសវៈ ជាលោកុត្តរៈ ជាអង្គនៃមគ្គ ។ បុគ្គលនោះព្យាយាម ដើម្បីលះបង់​នូវមិច្ឆាទិដ្ឋិ បំពេញនូវសម្មាទិដ្ឋិ ។ សេចក្តីព្យាយាមនោះ ឈ្មោះថាសម្មា-វាយាមៈរបស់​បុគ្គលនោះ ។ បុគ្គលនោះ មានសតិលះបង់នូវមិច្ឆាទិដ្ឋិ មាន​សតិផ្តេកផ្តួលចិត្តទៅ​រកសម្មាទិដ្ឋិ ។ សតិនោះ ជាសម្មាសតិរបស់បុគ្គលនោះ ។ ធម៌ទាំង ៣ ប្រការ​នេះ គឺសម្មាទិដ្ឋិ សម្មាវាយាមៈ សម្មាសតិ តែងតាមចោម​រោមនូវសម្មាទិដ្ឋិ ដោយប្រការដូច្នេះឯង ។</p>
        <p><a class='ref km' id='km259' href='#km259'>២៥៩</a>ម្នាលភិក្ខុទាំងឡាយ បណ្តាអង្គមគ្គទាំងនោះ សម្មាទិដ្ឋិជា​ធម្មជាតិ​​ដល់មុន ។ ម្នាលភិក្ខុទាំងឡាយ សម្មាទិដ្ឋិជាធម្មជាតិដល់មុន តើដូច​ម្តេច ។ បុគ្គលដឹងច្បាស់នូវមិច្ឆាសង្កប្បៈ ថាជាមិច្ឆាសង្កប្បៈ ដឹងច្បាស់នូវ​សម្មា​សង្កប្បៈ ថាជាសម្មាសង្កប្បៈ ។ សេចក្តីដឹងនោះ ជាសម្មាទិដ្ឋិរបស់​បុគ្គល​​នោះ ។</p>
        <p><a class='ref km' id='km260' href='#km260'>២៦០</a>ម្នាលភិក្ខុទាំងឡាយ មិច្ឆាសង្កប្បៈ តើដូចម្តេច ។ សេចក្តីត្រិះរិះ​ក្នុង​កាម សេចក្តីត្រិះរិះក្នុងការព្យាបាទ សេចក្តីត្រិះរិះក្នុងការបៀតបៀន ម្នាល​ភិក្ខុ​ទាំងឡាយ នេះឈ្មោះថាមិច្ឆាសង្កប្បៈ ។</p>
        <p><a class='ref km' id='km261' href='#km261'>២៦១</a>ម្នាលភិក្ខុទាំងឡាយ សម្មាសង្កប្បៈ តើដូចម្តេច ។ ម្នាលភិក្ខុ​ទាំងឡាយ តថាគតសម្តែងនូវសម្មាសង្កប្បៈ ថាមានពីរយ៉ាង ម្នាលភិក្ខុ​ទាំងឡាយ សម្មាសង្កប្បៈប្រកបដោយអាសវៈ ជាចំណែកនៃបុណ្យ ឲ្យផល​ជា​​​ឧបធិក្កិលេសក៏មាន ម្នាលភិក្ខុទាំងឡាយ សម្មាសង្កប្បៈដ៏ប្រសើរ មិនមាន​អាសវៈ ជាលោកុត្តរៈ ជាអង្គនៃមគ្គក៏មាន ។</p>
        <p><a class='ref km' id='km262' href='#km262'>២៦២</a>ម្នាលភិក្ខុទាំងឡាយ សម្មាសង្កប្បៈប្រកបដោយអាសវៈ ជា​ចំណែកនៃបុណ្យ ឲ្យផលជាឧបធិក្កិលេស តើដូចម្តេច ។ សេចក្តីត្រិះរិះក្នុង​ការ​ចេញចាកកាម ត្រិះរិះក្នុងការមិនព្យាបាទ ត្រិះរិះក្នុងការមិនបៀតបៀន ម្នាល​ភិក្ខុទាំងឡាយ នេះឈ្មោះថាសម្មាសង្កប្បៈ ប្រកបដោយអាសវៈ ជាចំណែកនៃ​បុណ្យ ឲ្យផលជាឧបធិក្កិលេស ។</p>
        <p><a class='ref km' id='km263' href='#km263'>២៦៣</a>ម្នាលភិក្ខុទាំងឡាយ សម្មាសង្កប្បៈដ៏ប្រសើរ មិនមានអាសវៈ ជាលោកុត្តរៈ ជាអង្គនៃមគ្គ តើដូចម្តេច ។ ម្នាលភិក្ខុទាំងឡាយ សេចក្តីជញ្ជឹង រំពឹង ត្រិះរិះ ការញ៉ាំងចិត្តឲ្យអែបនែប ការឲ្យជិតស្និទ្ធ ការលើកចិត្ត សភាវៈ​តាក់តែងនូវវាចា របស់បុគ្គលមានចិត្តជាអរិយៈ មានចិត្តឥតអាសវៈ បរិបូណ៌​ដោយអរិយមគ្គ អ្នកចម្រើនអរិយមគ្គ ម្នាលភិក្ខុទាំងឡាយ នេះឈ្មោះថា​សម្មាសង្កប្បៈដ៏ប្រសើរ ឥតអាសវៈ ជាលោកកុត្តរៈ ជាអង្គនៃមគ្គ ។ បុគ្គល​នោះ ព្យាយាមដើម្បីលះបង់នូវមិច្ឆាសង្កប្បៈ ដើម្បីបំពេញនូវសម្មាសង្កប្បៈ ។ សេចក្តីព្យាយាមនោះ ជាសម្មាវាយាមៈរបស់បុគ្គលនោះ ។ បុគ្គលនោះ មាន​សតិលះបង់នូវមិច្ឆាសង្កប្បៈ មានសតិផ្តេកផ្តួលចិត្តទៅតាមសម្មាសង្កប្បៈ ក៏​សម្រេចសម្រាន្តនៅ ។ សតិនោះ ឈ្មោះថាសម្មាសតិរបស់បុគ្គលនោះ ។ ធម៌​ទាំង ៣ ប្រការនេះ គឺសម្មាទិដ្ឋិ សម្មាវាយាមៈ សម្មាសតិ រមែងចោមរោម​នូវសម្មាសង្កប្បៈ ដោយប្រការដូច្នេះឯង ។</p>
        <p><a class='ref km' id='km264' href='#km264'>២៦៤</a>ម្នាលភិក្ខុទាំងឡាយ បណ្តាមគ្គទាំងនោះ សម្មាទិដ្ឋិជាធម្មជាតិ​ដល់​មុន ។ ម្នាលភិក្ខុទាំងឡាយ សម្មាទិដ្ឋិជាធម្មជាតិដល់មុន តើដូចម្តេច ។ បុគ្គល ​ដឹងច្បាស់នូវមិច្ឆាវាចា ថាជាមិច្ឆាវាចា ដឹងច្បាស់នូវសម្មាវាចា ថាជា​សម្មាវាចា ។ សេចក្តីដឹងច្បាស់នោះ ជាសម្មាទិដ្ឋិរបស់បុគ្គលនោះ ។</p>
        <p><a class='ref km' id='km265' href='#km265'>២៦៥</a>ម្នាលភិក្ខុទាំងឡាយ មិច្ឆាវាចា តើដូចម្តេច ។ ការនិយាយ​កុហក សំដីញុះញង់ សំដីអាក្រក់ សំដីឥតប្រយោជន៍ ម្នាលភិក្ខុទាំងឡាយ នេះឈ្មោះ​ថាមិច្ឆាវាចា ។</p>
        <p><a class='ref km' id='km266' href='#km266'>២៦៦</a>ម្នាលភិក្ខុទាំងឡាយ សម្មាវាចា តើដូចម្តេច ។ ម្នាលភិក្ខុ​ទាំងឡាយ តថាគតសម្តែងនូវសម្មាវាចា ថាមានពីរយ៉ាង ម្នាលភិក្ខុទាំង​ឡាយ សម្មាវាចា​ប្រកបដោយអាសវៈ ជាចំណែកនៃបុណ្យ ឲ្យផលជា​ឧបធិក្កិលេស​ក៏មាន ម្នាល​ភិក្ខុទាំងឡាយ សម្មាវាចាដ៏ប្រសើរ មិនមាន​អាសវៈ ជាលោកុត្តរៈ ជាអង្គនៃ​មគ្គក៏មាន ។</p>
        <p><a class='ref km' id='km267' href='#km267'>២៦៧</a>ម្នាលភិក្ខុទាំងឡាយ សម្មាវាចាប្រកបដោយអាសវៈ ជា​ចំណែក​​នៃបុណ្យ ឲ្យផលជាឧបធិក្កិលេស តើដូចម្តេច ។ ការវៀរចាក​មុសាវាទ វៀរចាក​វាចាញុះញង់ វៀរចាកវាចាអាក្រក់ វៀរចាកពាក្យឥត​ប្រយោជន៍ ម្នាលភិក្ខុ​ទាំងឡាយ នេះឈ្មោះថា សម្មាវាចាប្រកបដោយ​អាសវៈ ជាចំណែក​នៃបុណ្យ ឲ្យផលជាឧបធិក្កិលេស ។</p>
        <p><a class='ref km' id='km268' href='#km268'>២៦៨</a>ម្នាលភិក្ខុទាំងឡាយ សម្មាវាចាដ៏ប្រសើរ មិនមានអាសវៈ ជា​លោកុត្តរៈ ជាអង្គនៃមគ្គ តើដូចម្តេច ។ ម្នាលភិក្ខុទាំងឡាយ ការតម ចៀស គេច វៀរចាកវចីទុច្ចរិតទាំង ៤ ប្រការ របស់បុគ្គលមានចិត្តជាអរិយៈ មាន​ចិត្ត​​ឥត​អាសវៈ បរិបូណ៌ដោយអរិយមគ្គ ចម្រើននូវអរិយមគ្គ ម្នាលភិក្ខុ​ទាំងឡាយ នេះឈ្មោះថាសម្មាវាចាដ៏ប្រសើរ មិនមានអាសវៈ ជាលោកុត្តរៈ ជាអង្គនៃ​មគ្គ ។ បុគ្គលនោះ ព្យាយាមដើម្បីលះបង់នូវមិច្ឆាវាចា បំពេញនូវ​សម្មាវាចា ។ សេចក្តីព្យាយាមនោះ ជាសម្មាវាយាមៈរបស់បុគ្គលនោះ ។ បុគ្គលនោះ មាន​សតិលះបង់នូវមិច្ឆាវាចា មានសតិផ្តេកផ្តួលទៅរកសម្មា-វាចា ។ សតិនោះ ជា​សម្មាសតិរបស់បុគ្គលនោះ ។ ធម៌ទាំង ៣ ប្រការនេះ គឺសម្មាទិដ្ឋិ សម្មាវាយាមៈ សម្មាសតិ រមែងតាមចោរោមនូវសម្មាវាចា ដោយ​ប្រការ​ដូច្នេះឯង ។</p>
        <p><a class='ref km' id='km269' href='#km269'>២៦៩</a>ម្នាលភិក្ខុទាំងឡាយ បណ្តាមគ្គទាំងនោះ សម្មាទិដ្ឋិជាធម្មជាតិ​ដល់​​មុន ។ ម្នាលភិក្ខុទាំងឡាយ សម្មាទិដ្ឋិជាធម្មជាតិដល់មុន តើដូចម្តេច ។ បុគ្គល​ដឹងច្បាស់នូវមិច្ឆាកម្មន្តៈ ថាជាមិច្ឆាកម្មន្តៈ ដឹងច្បាស់នូវសម្មាកម្មន្តៈ ថាជា​សម្មាកម្មន្តៈ ។ សេចក្តីដឹងច្បាស់នោះ ជាសម្មាទិដ្ឋិរបស់បុគ្គលនោះ ។</p>
        <p><a class='ref km' id='km270' href='#km270'>២៧០</a>ម្នាលភិក្ខុទាំងឡាយ មិច្ឆាកម្មន្តៈ តើដូចម្តេច ។ ការសម្លាប់សត្វ ការលួចទ្រព្យគេ ការប្រព្រឹត្តខុសក្នុងកាមទាំងឡាយ ម្នាលភិក្ខុទាំងឡាយ នេះ​ឈ្មោះថាមិច្ឆាកម្មន្តៈ ។</p>
        <p><a class='ref km' id='km271' href='#km271'>២៧១</a>ម្នាលភិក្ខុទាំងឡាយ សម្មាកម្មន្តៈ ​តើដូចម្តេច ។ ម្នាលភិក្ខុ​ទាំងឡាយ តថាគតសម្តែងនូវសម្មាកម្មន្តៈថាមានពីរយ៉ាង ម្នាលភិក្ខុទាំង​ឡាយ គឺសម្មាកម្មន្តៈប្រកបដោយអាសវៈ ជាចំណែកនៃបុណ្យ ឲ្យផលជា​ឧបធិក្កិលេសក៏មាន ម្នាលភិក្ខុទាំងឡាយ សម្មាកម្មន្តៈដ៏ប្រសើរ មិនមាន​អាសវៈ ជាលោកុត្តរៈ ជាអង្គនៃមគ្គក៏មាន ។</p>
        <p><a class='ref km' id='km272' href='#km272'>២៧២</a>ម្នាលភិក្ខុទាំងឡាយ សម្មាកម្មន្តៈប្រកបដោយអាសវៈ ជា​ចំណែក​​នៃបុណ្យ ឲ្យផលជាឧបធិក្កិលេស តើដូចម្តេច ។ ម្នាលភិក្ខុទាំង​ឡាយ ការវៀរ​ចាកការសម្លាប់សត្វ វៀរចាកការលួចទ្រព្យគេ វៀរចាក​ប្រព្រឹត្ត​ខុសក្នុងកាម​ទាំងឡាយ ម្នាលភិក្ខុទាំងឡាយ នេះឈ្មោះថា​សម្មា-កម្មន្តៈ ប្រកបដោយអាសវៈ ជាចំណែកនៃបុណ្យ ឲ្យផលជាឧបធិក្កិលេស ។</p>
        <p><a class='ref km' id='km273' href='#km273'>២៧៣</a>ម្នាលភិក្ខុទាំងឡាយ សម្មាកម្មន្តៈដ៏ប្រសើរ មិនមានអាសវៈ ជា​លោកុត្តរៈ ជាអង្គនៃមគ្គ តើដូចម្តេច ។ ម្នាលភិក្ខុទាំងឡាយ ការតម ចៀស គេច វៀរចាកកាយទុច្ចរិតទាំង ៣ ប្រការ របស់បុគ្គលមានចិត្តជា​អរិយៈ មាន​ចិត្តមិនមានអាសវៈ បរិបូណ៌ដោយអរិយមគ្គ អ្នកចម្រើននូវ​អរិយមគ្គ ម្នាលភិក្ខុ​ទាំងឡាយ នេះឈ្មោះថាសម្មាកម្មន្តៈដ៏ប្រសើរ មិនមាន​អាសវៈ ជាលោកុត្តរៈ ជាអង្គនៃមគ្គ ។ បុគ្គលនោះ ព្យាយាមដើម្បីលះបង់​នូវ​មិច្ឆាកម្មន្តៈ ដើម្បីបំពេញ​នូវសម្មាកម្មន្តៈ ។ សេចក្តីព្យាយាមនោះ ជាសម្មាវា-យាមៈរបស់បុគ្គលនោះ ។ បុគ្គលនោះ មានសតិលះបង់នូវមិច្ឆាកម្មន្តៈ មាន សតិផ្តេកផ្តួលចិត្តទៅរក​សម្មាកម្មន្តៈ ហើយសម្រេចសម្រាន្តនៅ ។ សតិនោះ ជាសម្មាសតិរបស់បុគ្គល​នោះ ។ ធម៌ទាំង ៣ ប្រការនេះ គឺសម្មាទិដ្ឋិ សម្មាវាយាមៈ សម្មាសតិ តែងតាម​ចោមរោមនូវសម្មាកម្មន្តៈ ដោយប្រការ​ដូច្នេះ ។</p>
        <p><a class='ref km' id='km274' href='#km274'>២៧៤</a>ម្នាលភិក្ខុទាំងឡាយ បណ្តាមគ្គទាំងនោះ សម្មាទិដ្ឋិជាធម្មជាតិ ដល់​មុន ។ ម្នាលភិក្ខុទាំងឡាយ សម្មាទិដ្ឋិជាធម្មជាតិដល់មុន តើដូចម្តេច ។ បុគ្គល​ដឹងច្បាស់នូវមិច្ឆាអាជីវៈ ថាជាមិច្ឆាអាជីវៈ ដឹងច្បាស់នូវសម្មាអាជីវៈ ថាជា​សម្មាអាជីវៈ ។ សេចក្តីដឹងច្បាស់នោះ ជាសម្មាទិដ្ឋិរបស់បុគ្គលនោះ ។</p>
        <p><a class='ref km' id='km275' href='#km275'>២៧៥</a>ម្នាលភិក្ខុទាំងឡាយ មិច្ឆាអាជីវៈ តើដូម្តេច ។ ការធ្វើសត្វ លោកឲ្យស្ងើច និយាយលួងចងចិត្តគ្រហស្ថ ធ្វើបញ្ឆិតបញ្ឆៀងអួត លើក​តម្កើងខ្លួន ស្វែងលាភទាក់លាភ ម្នាលភិក្ខុទាំងឡាយ នេះឈ្មោះថា​មិច្ឆាអាជីវៈ ។</p>
        <p><a class='ref km' id='km276' href='#km276'>២៧៦</a>ម្នាលភិក្ខុទាំងឡាយ សម្មាអាជីវៈ តើដូចម្តេច ។ ម្នាលភិក្ខុ​ទាំង​ឡាយ តថាគតសម្តែងនូវសម្មាអាជីវៈ ថាមានពីរយ៉ាង ម្នាលភិក្ខុទាំងឡាយ គឺ​សម្មាអាជីវៈប្រកបដោយអាសវៈ ជាចំណែកនៃបុណ្យ​ឲ្យផលជាឧបធិក្កិ-លេស​​ក៏មាន ម្នាលភិក្ខុទាំងឡាយ សម្មាអាជីវៈ ដ៏ប្រសើរ មិនមានអាសវៈ ជា​លោកុត្តរៈ ជាអង្គនៃមគ្គក៏មាន ។</p>
        <p><a class='ref km' id='km277' href='#km277'>២៧៧</a>ម្នាលភិក្ខុទាំងឡាយ សម្មាអាជីវៈប្រកបដោយអាសវៈជា​ចំណែកនៃបុណ្យ ឲ្យផលជាឧបធិក្កិលេស តើដូចម្តេច ។ ម្នាលភិក្ខុទាំង​-ឡាយ អរិយសាវ័កក្នុងសាសនានេះ លះបង់នូវមិច្ឆាអាជីវៈ ចិញ្ចឹមជីវិត​ដោយសម្មា​អាជីវៈ ម្នាលភិក្ខុទាំងឡាយ នេះឈ្មោះថា សម្មាអាជីវៈប្រកប​ដោយ​អាសវៈ ជាចំណែកនៃបុណ្យ ឲ្យផលជាឧបធិក្កិលេស ។</p>
        <p><a class='ref km' id='km278' href='#km278'>២៧៨</a>ម្នាលភិក្ខុទាំងឡាយ សម្មាអាជីវៈដ៏ប្រសើរ មិនមានអាសវៈ ជា​លោកុត្តរៈ ជាអង្គនៃមគ្គ តើដូចម្តេច ។ ម្នាលភិក្ខុទាំងឡាយ ការតម ចៀស គេច វៀរចាកមិច្ឆាអាជីវៈរបស់បុគ្គលមានចិត្តជាអរិយៈ មានចិត្តមិនមាន​អាសវៈ បរិបូណ៌ដោយអរិយមគ្គ ចម្រើននូវអរិយមគ្គ ម្នាលភិក្ខុទាំងឡាយ នេះ​ឈ្មោះថាសម្មាអាជីវៈដ៏ប្រសើរមិនមានអាសវៈជាលោកុត្តរៈ ជាអង្គនៃ​មគ្គ ។ បុគ្គលនោះ ព្យាយាមដើម្បីលះបង់នូវមិច្ឆាអាជីវៈ បំពេញនូវ​សម្មាអាជីវៈ ។ សេចក្តីព្យាយាមនោះ ជាសម្មាវាយាមៈរបស់បុគ្គលនោះ ។ បុគ្គលនោះ មាន​សតិលះបង់នូវមិច្ឆាអាជីវៈ មានសតិផ្តេកផ្តួលចិត្ត ទៅរក​សម្មាអាជីវៈ ហើយ​សម្រេចសម្រាន្តនៅ ។ សតិនោះ ជាសម្មាសតិរបស់​បុគ្គលនោះ ។ ធម៌ទាំង ៣ ប្រការនេះ គឺ សម្មាទិដ្ឋិ សម្មាវាយាមៈ សម្មាសតិ តែងចោមរោមនូវ​សម្មាអាជីវៈ​នោះ ដោយប្រការដូច្នេះ ។</p>
        <p><a class='ref km' id='km279' href='#km279'>២៧៩</a>ម្នាលភិក្ខុទាំងឡាយ បណ្តាមគ្គទាំងនោះ សម្មាទិដ្ឋិជាធម្មជាតិ ដល់​មុន ។ ម្នាលភិក្ខុទាំងឡាយ សម្មាទិដ្ឋិជាធម្មជាតិដល់មុន តើដូចម្តេច ។ ម្នាលភិក្ខុ​ទាំងឡាយ សម្មាសង្កប្បៈ កើតមានដល់បុគ្គលមានសម្មាទិដ្ឋិ សម្មា-វាចា កើត​មានដល់បុគ្គលមានសម្មាសង្កប្បៈ សម្មាកម្មន្តៈ កើតមានដល់ បុគ្គលមាន​សម្មា​វាចា សម្មាអាជីវៈ កើតមានដល់បុគ្គលសម្មាកម្មន្តៈ សម្មាវា-យាមៈ​ កើតមាន​ដល់បុគ្គលមានសម្មាអាជីវៈ សម្មាសតិ កើតមានដល់បុគ្គល​មាន​សម្មា​វាយាមៈ សម្មាសមាធិ កើតមានដល់បុគ្គលមានសម្មាសតិ សម្មា-ញាណៈ កើតមានដល់​បុគ្គលមានសម្មាសមាធិ សម្មាវិមុត្តិ កើតមានដល់ បុគ្គលមានសម្មាញាណៈ ។ ម្នាលភិក្ខុទាំងឡាយ បុគ្គលប្រកបដោយអង្គ ៨ ឈ្មោះថាសេខៈ ប្រកបដោយ​អង្គ ១០ ឈ្មោះថាអរហន្ត ដោយប្រការដូច្នេះ ។</p>
        <p><a class='ref km' id='km280' href='#km280'>២៨០</a>ម្នាលភិក្ខុទាំងឡាយ បណ្តាមគ្គទាំងនោះ សម្មាទិដ្ឋិជាធម្មជាតិ​ដល់មុន ។ ម្នាលភិក្ខុទាំងឡាយ សម្មាទិដ្ឋិជាធម្មជាតិដល់មុន តើដូចម្តេច ។ ម្នាលភិក្ខុទាំងឡាយ បុគ្គលមានសម្មាទិដ្ឋិ មិច្ឆាទិដ្ឋិតែងសាបសូន្យទៅ ។ អកុសលធម៌ទាំងឡាយណា ដ៏លាមកច្រើនប្រការ ដែលកើតឡើង ដោយ មិច្ឆា​ទិដ្ឋិជាបច្ច័យ អកុសលធម៌ទាំងឡាយនោះ របស់បុគ្គលនោះ តែងសាប សូន្យ កុសលធម៌ទាំងឡាយដ៏ច្រើន ក៏ដល់នូវការបរិបូណ៌ដោយភាវនាបាន ព្រោះសម្មា​ទិដ្ឋិជាបច្ច័យ ។ ម្នាលភិក្ខុទាំងឡាយ បុគ្គលមានសម្មាសង្កប្បៈ មិច្ឆាសង្កប្បៈ​ តែងសាបសូន្យ ។បេ។ ម្នាលភិក្ខុទាំងឡាយ បុគ្គលមាន សម្មាវាចា មិច្ឆាវាចា​តែងសាបសូន្យ . . . ម្នាលភិក្ខុទាំងឡាយ បុគ្គលមាន​សម្មាកម្មន្តៈ មិច្ឆាកម្មន្តៈតែង​សាបសូន្យ . . . ម្នាលភិក្ខុទាំងឡាយ បុគ្គលមាន​សម្មាអាជីវៈ មិច្ឆាអាជីវៈតែង​សាបសូន្យ . . . ម្នាលភិក្ខុទាំងឡាយ បុគ្គលមាន​សម្មាវាយាមៈ មិច្ឆាវាយាមៈ​តែងសាបសូន្យ . . . ម្នាលភិក្ខុទាំងឡាយ បុគ្គល​មាន​សម្មាសតិ មិច្ឆាសតិតែង​សាបសូន្យ . . . ម្នាលភិក្ខុទាំងឡាយ បុគ្គលមាន​សម្មាសមាធិ មិច្ឆាសមាធិតែង​សាបសូន្យ . . . ម្នាលភិក្ខុទាំងឡាយ បុគ្គល​មាន​សម្មាញាណៈ មិច្ឆាញាណៈតែង​សាបសូន្យ . . . ម្នាលភិក្ខុទាំងឡាយ បុគ្គលមានសម្មាវិមុត្តិ មិច្ឆាវិមុត្តិតែងសាប​សូន្យ ។ អកុសលធម៌ទាំងឡាយ ណា ដ៏លាមកច្រើនប្រការ ដែលកើតដោយ​មិច្ឆាវិមុត្តិជាបច្ច័យ អកុសលធម៌​ទាំងឡាយនោះ របស់បុគ្គលនោះ រមែងសាប​សូន្យ កុសលធម៌ទាំងឡាយ​ច្រើនប្រការ ក៏ដល់នូវការបរិបូណ៌ដោយភាវនាបាន ​ព្រោះ​សម្មាវិមុត្តិជា​បច្ច័យ ។ ម្នាលភិក្ខុទាំងឡាយ ចំណែកខាងកុសល ២០ ចំណែកខាង​អកុសល ២០ ដោយប្រការដូច្នេះ ។ ធម្មបរិយាយឈ្មោះ​មហាចត្តារីសកៈ ដែល​តថាគតឲ្យប្រព្រឹត្តទៅហើយ សមណៈឬព្រាហ្មណ៍ ទេវតា មារ ឬព្រហ្ម បុគ្គលណាមួយក្នុងលោក ឲ្យប្រព្រឹត្តទៅមិនបានឡើយ ។</p>
        <p><a class='ref km' id='km281' href='#km281'>២៨១</a>ម្នាលភិក្ខុទាំងឡាយ សមណៈឬព្រាហ្មណ៍ណាមួយ គប្បី​សម្គាល់នូវធម្មបរិយាយនេះ ឈ្មោះមហាចត្តារីសកៈនេះថា គួរតិះដៀល គួរ​ហាមប្រាម វាទានុវាទប្រកបដោយធម៌ ១០ ប្រការ របស់បុគ្គលនោះ រមែង​ដល់​​នូវឋានៈគួរតិះដៀល ក្នុងបច្ចុប្បន្ន ។ បើអ្នកដ៏ចម្រើនតិះដៀល នូវ​សម្មា-ទិដ្ឋិ ពួក​សមណព្រាហ្មណ៍ណា ជាមិច្ឆាទិដ្ឋិ គួរអ្នកដ៏ចម្រើនបូជា ពួក​សមណ​ព្រាហ្មណ៍​នោះ គួរអ្នកដ៏ចម្រើនសរសើរពួកសមណព្រាហ្មណ៍នោះ ។ បើ​អ្នក​ដ៏ចំរើន​តិះដៀលនូវសម្មាសង្កប្បៈ ពួកសមណព្រាហ្មណ៍ណា ជាមិច្ឆា-សង្កប្បៈ គួរអ្នក​ដ៏ចម្រើនបូជាពួកសមណព្រាហ្មណ៍នោះ គួរអ្នក ដ៏ចម្រើន​សរសើរពួកសមណ​ព្រាហ្មណ៍នោះ ។ បើអ្នកដ៏ចម្រើន តិះដៀលនូវ​សម្មា-វាចា​ . . . បើអ្នកដ៏ចម្រើន​តិះដៀលនូវសម្មាកម្មន្តៈ . . . បើអ្នកដ៏ចម្រើនតិះ​ដៀល​នូវសម្មាអាជីវៈ . . . បើអ្នក​ដ៏ចម្រើនតិះដៀលនូវសម្មាវាយាមៈ . . . បើ​អ្នក​ដ៏ចម្រើនតិះដៀលនូវសម្មាសតិ . . . បើអញអ្នក ដ៏ចម្រើនតិះដៀលនូវ​សម្មាសមាធិ . . . បើអ្នកដ៏ចម្រើនតិះដៀលនូវ​សម្មាញាណៈ . . . បើអ្នក ដ៏ចម្រើន​តិះដៀលនូវសម្មាវិមុត្តិ ពួកសមណព្រាហ្មណ៍​ណា ជាមិច្ឆាវិមុត្តិ គួរអ្នកដ៏ចម្រើនបូជាពួកសមណព្រាហ្មណ៍នោះ គួរអ្នកដ៏​ចម្រើនសរសើរ​ពួក​សមណព្រាហ្មណ៍នោះ ។ ម្នាលភិក្ខុទាំងឡាយ ពួកសមណៈ​ឬព្រាហ្មណ៍​ណាមួយ គប្បីសម្គាល់ នូវធម្មបរិយាយឈ្មោះមហាចត្តារីសកៈនេះ ថាគួរ​តិះដៀល គួរឃាត់ហាម វាទានុវាទប្រកបដោយអង្គ ១០ ប្រការនេះ របស់​បុគ្គលនោះ តែងដល់នូវឋានៈគួរតិះដៀលក្នុងបច្ចុប្បន្ន ។ ម្នាលភិក្ខុទាំង​ឡាយ ជនទាំងឡាយណា នៅក្នុងឧក្កលជនបទ ឈ្មោះវស្សៈ ១ ភញ្ញៈ ១ ជាអហេតុវាទ អកិរិយវាទ នត្ថិកវាទ ជនទាំងឡាយនោះ មិនគប្បីសម្គាល់នូវ​ធម្មបរិយាយ​ឈ្មោះមហាចត្តារីសកៈថា គួរតិះដៀល មិនសម្គាល់ថា គួរឃាត់​ហាម ដំណើរ​នោះ ព្រោះហេតុអ្វី ព្រោះខ្លាចការនិន្ទា ប្រទូស្ត លើកទោស ។ លុះព្រះមាន​ព្រះភាគទ្រង់ត្រាស់ព្រះសូត្រនេះចប់ហើយ ភិក្ខុទាំងនោះ មាន​ចិត្ត​ត្រេកអរ ​រីករាយហើយ ចំពោះភាសិតរបស់ព្រះមានព្រះភាគ ។</p>
        <p>ចប់ មហាចត្តារីសកសូត្រ ទី ៧ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>