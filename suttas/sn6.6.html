<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.6' lang='km'>
        <header>
            <ul>
            </ul>
            <h1>បមាទ​សូត្រ ទី ៦</h1>
        </header>
        <p><a class='ref km' id='km៦៥' href='#km៦៥'>៦៥</a>សាវត្ថី​និទាន។ សម័យ​នោះ​ឯង ព្រះមានព្រះភាគ ទ្រង់​គង់​សម្រាក ក្នុង​វេលា​ថ្ងៃ សម្ងំ​នៅ​ក្នុង​ឈាន​សមាបត្តិ។ លំដាប់​នោះ​ឯង មាន​ព្រហ្ម​មួយ​អង្គ ឈ្មោះ​សុ​ព្រហ្ម​និង​ព្រហ្ម​មួយ​អង្គ​ទៀត​ឈ្មោះ​សុទ្ធាវាស បាន​ចូល​ទៅ​គាល់​ព្រះមានព្រះភាគ លុះ​ចូល​ទៅ​ដល់​ហើយ ក៏​ឈរ​អែប​នឹង​សន្លឹក​ទ្វារ​ម្ខាង​ម្នាក់។ គ្រានោះ ព្រហ្ម​មួយ​អង្គ ឈ្មោះ​សុ​ព្រហ្ម បាន​និយាយ​នឹង​ព្រហ្ម​មួយ​អង្គ ឈ្មោះ​សុទ្ធាវាស ដូច្នេះ​ថា នែ​គ្នា​យើង កាល​នេះ ជា​កាល​មិន​ទាន់​គួរ នឹង​ចូល​ទៅ​គាល់​ព្រះមានព្រះភាគ​នៅ​ឡើយ​ទេ ព្រោះ​ព្រះមាន​ព្រះ​ភាគ ទ្រង់​គង់​សម្រាក​ក្នុង​វេលា​ថ្ងៃ កំពុង​សម្ងំ​នៅ​ក្នុង​ឈាន​សមាបត្តិ​ផង ចំណែក​​ខាង​ព្រហ្មលោក​ឯណោះ ស្ដុកស្ដម្ភ (ដោយ​ឈាន​សុខ) និង រីក (ដោយ​ផ្កា​គឺ​អភិញ្ញា) ប៉ុន្តែ​មាន​ព្រហ្ម​ក្នុង​ព្រហ្មលោក​នោះ នៅ​ដោយ​សេចក្ដី​ប្រមាទ​ផង នែ​គ្នា​យើង មក យើង​នឹង​ចូល​ទៅ​ឯ​ព្រហ្មលោក​នោះ​វិញ លុះ​ចូល​ទៅ​ដល់​ហើយ ត្រូវ​ញ៉ាំង​ព្រហ្ម​នោះ​ឲ្យ​សង្វេគ។ ព្រហ្ម​មួយ​អង្គ​ឈ្មោះ​សុទ្ធាវាស បាន​ទទួល​ស្ដាប់​ព្រហ្ម​មួយ​អង្គ ឈ្មោះ​សុ​ព្រហ្ម​ថា យ៉ាង​ហ្នឹង​ហើយ គ្នាយើង។ លំដាប់​នោះ ព្រហ្ម​មួយ​អង្គ ឈ្មោះ​សុ​ព្រហ្ម​និង​ព្រហ្ម​មួយ​អង្គ ឈ្មោះ​សុទ្ធាវាស ក៏​ដូច​ជា​បុរស​មាន​កម្លាំង ។បេ។ បាត់​អំពី​ទី​ចំពោះ​ព្រះភក្ត្រ​នៃ​ព្រះមានព្រះភាគ ទៅ​ប្រាកដ​ក្នុង​ព្រហ្មលោក​នោះ។ ព្រហ្ម​នោះ​បាន​ឃើញ​ព្រហ្ម​ទាំង​ពីរ​នោះ កំពុង​មក​អំពី​ចម្ងាយ លុះ​ឃើញ​ហើយ ក៏​សួរ​ព្រហ្ម​ទាំង​នោះ យ៉ាង​នេះ​ថា នែ​គ្នា​យើង​ទាំងឡាយ អ្នក​ទាំងឡាយ​មក​អំពី​ទី​ណា​ហ្ន៎។ ព្រហ្ម​ទាំង​ពីរ​ក៏​ប្រាប់​ថា ម្នាល​គ្នា​យើង យើង​ទើបនឹង​មក​អំពី​សំណាក់​នៃ​ព្រះមានព្រះភាគ ជា​ព្រះ​អរហន្ត​សម្មាសម្ពុទ្ធ​អង្គ​នោះ ម្នាល​គ្នា​យើង ចុះ​អ្នក​នឹង​ទៅ​កាន់​ទី​បម្រើ​ព្រះមានព្រះភាគ ជា​ព្រះ​អរហន្ត​សម្មាសម្ពុទ្ធ​អង្គ​នោះ​ឬ​ទេ។</p>
        <p><a class='ref km' id='km៦៦' href='#km៦៦'>៦៦</a>កាលបើ​ព្រហ្ម​ទាំង​ពីរ​និយាយ​យ៉ាង​នេះ​ហើយ ព្រហ្ម​នោះ​អត់​ទ្រាំ​នឹង​ពាក្យនោះ​មិន​បាន ក៏​និម្មិត​ខ្លួន​ចំនួន​មួយ​ពាន់ ហើយ​និយាយ​នឹង​ព្រហ្ម​មួយ​អង្គ ឈ្មោះ​សុ​ព្រហ្ម​យ៉ាង​នេះ​ថា ម្នាល​គ្នា​យើង អ្នក​ឃើញ​ឥទ្ធានុភាព​របស់​ខ្ញុំ មាន​សភាព​យ៉ាង​នេះ​ឬ​ទេ។ សុ​ព្រហ្ម​តប​ថា ម្នាល​គ្នា​យើង ខ្ញុំ​ឃើញ​ឥទ្ធានុភាព​របស់​អ្នក មាន​សភាព​យ៉ាង​នោះ​ហើយ។ ព្រហ្ម​នោះ​តប​ថា ម្នាល​គ្នា​យើង ខ្ញុំ​នោះ​ឯង មាន​ឫទ្ធិ​ច្រើន​យ៉ាង​នេះ មាន​អានុភាព​ធំ​យ៉ាង​នេះ ខ្ញុំ​នឹង​ទៅ​កាន់​ទី​បម្រើ​សមណៈ ឬ​ព្រាហ្មណ៍​ដទៃ​ណា​ទៀត ម្ដេច​បាន។</p>
        <p><a class='ref km' id='km៦៧' href='#km៦៧'>៦៧</a>លំដាប់​នោះ​ឯង ព្រហ្ម​មួយ​អង្គ ឈ្មោះ​សុព្រហ្ម និម្មិត​ខ្លួន​ចំនួន​ពីរ​ពាន់ ហើយ​និយាយ​នឹង​ព្រហ្ម​យ៉ាង​នេះ​ថា ម្នាល​គ្នា​យើង អ្នក​ឃើញ​ឥទ្ធានុភាព​របស់​ខ្ញុំ​នោះ មាន​សភាព​យ៉ាង​នេះ​ឬទេ។ ព្រហ្ម​នោះ​តប​ថា ម្នាល​គ្នា​យើង ខ្ញុំ​ឃើញ​ឥទ្ធានុភាព​របស់​អ្នក មាន​សភាព​យ៉ាង​នោះ​ហើយ។ សុព្រហ្ម​តប​ថា ម្នាល​គ្នា​យើង ព្រះមានព្រះភាគ​អង្គ​នោះ ព្រះអង្គ​មាន​ឫទ្ធិ​ច្រើន​បំផុត ទាំង​មាន​អានុភាព​ច្រើន​ជាង​អ្នក​ផង ជាង​ខ្ញុំ​ផង ម្នាល​គ្នា​យើង អ្នក​គួរ​មក​កាន់​ទី​បម្រើ​ព្រះមានព្រះភាគ ជា​ព្រះ​អរហន្ត​សម្មាសម្ពុទ្ធ ​អង្គ​នោះ។</p>
        <p><a class='ref km' id='km៦៨' href='#km៦៨'>៦៨</a>លំដាប់​នោះ​ឯង ព្រហ្ម​នោះ បាន​ពោល​នូវ​គាថា​ចំពោះ​ព្រហ្ម​មួយ​អង្គ​ឈ្មោះ សុព្រហ្ម​ថា</p>
        <p>រូប​គ្រុឌ​បី​រយ រូប​ហង្ស​បួន​រយ រូប​ខ្លែង​ប្រាំ​រយ (នេះ​ជា​សម្បត្តិ ក្នុង​វិមាន) របស់​ខ្ញុំ ជា​អ្នក​មាន​ឈាន នែ​ព្រហ្ម វិមាន​នោះ ភ្លឺស្វាង រុងរឿង ក្នុង​ទិស​ខាងជើង។</p>
        <p><a class='ref km' id='km៦៩' href='#km៦៩'>៦៩</a>សុព្រហ្ម​តប​ថា វិមាន​របស់​អ្នក​នោះ ភ្លឺស្វាង​រុងរឿង​ក្នុង​ទិស​ខាងជើង ក៏​មែន​ហើយ ប៉ុន្តែអ្នក​ប្រាជ្ញ មាន​ប្រាជ្ញា​ល្អ តែង​ឃើញ​ទោស​ក្នុង​រូប​ផង ឃើញ​រូប​ដែល​ញាប់ញ័រ​សព្វ​កាល​ផង ហេតុ​នោះ បាន​ជា​លោក មិន​ត្រេកអរ​ក្នុង​រូប។</p>
        <p><a class='ref km' id='km៧០' href='#km៧០'>៧០</a>លំដាប់​នោះ​ឯង ព្រហ្ម​មួយ​អង្គ ឈ្មោះ​សុព្រហ្ម​និង​ព្រហ្ម​មួយ​អង្គ ឈ្មោះ​សុទ្ធាវាស ញ៉ាំង​ព្រហ្ម​នោះ​ឲ្យ​សង្វេគ​ហើយ ក៏​បាត់​អំពី​ទី​នោះ​ទៅ។ លុះ​ចំណេរ​ត​មក ព្រហ្ម​នោះ ក៏​បាន​ទៅ​កាន់​ទី​បម្រើ​ព្រះមានព្រះភាគ ជា​អរហន្ត​សម្មាសម្ពុទ្ធ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>