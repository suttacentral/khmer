<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn9' lang='km'>
        <header>
            <ul>
                <h1>សម្មាទិដ្ឋិសូត្រ ទី ៩</h1>
            </ul>
        </header>
        <p><a class='ref km' id='km១១០' href='#km១១០'>១១០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់​គង់​ក្នុង​វ​ត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ ក្នុងទីនោះឯង ព្រះសារី​បុត្រដ៏មានអាយុ ហៅភិក្ខុទាំងឡាយមកថា ម្នាលអាវុសោភិក្ខុ​ទាំង​ឡាយ​ ។ ភិក្ខុទាំងឡាយនោះ ទទួលតបពាក្យព្រះសារីបុត្រដ៏មានអាយុ ដោយ​ពាក្យថា ម្នាលអាវុសោ ដូច្នេះ ។ ព្រះសារីបុត្រដ៏មានអាយុ បាន​សួរ​ពាក្យ​នេះ​ថា ម្នាលអាវុសោទាំងឡាយ ព្រះមានព្រះភាគតែងត្រាស់ថា សម្មាទិដ្ឋិ ៗ ដូច្នេះ ម្នាលអាវុសោទាំងឡាយ អរិយសាវ័កជាសម្មាទិដ្ឋិជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងធម៌ ហើយបាន​មក​កាន់​ព្រះ​សទ្ធម្ម​នេះ ដោយហេតុប៉ុន្មានយ៉ាងហ្ន៎ ។ ភិក្ខុទាំងឡាយនោះ ឆ្លើយតបថា ម្នាល​អាវុសោ យើងទាំងឡាយមកអំពីចម្ងាយ ដើម្បីដឹងសេចក្តីនៃភាសិតនេះ ក្នុង​សំណាក់​នៃព្រះសារីបុត្រដ៏មានអាយុ យើងសូមអង្វរ សូម​ព្រះ​សារី​បុត្រ​ដ៏​មាន​អាយុ សម្តែងសេចក្តីនៃភាសិតនុ៎ះឲ្យទាន ភិក្ខុទាំងឡាយបាន​ស្តាប់​ភា​សិត​របស់​​​ព្រះសារីបុត្រដ៏មានអាយុហើយ នឹងចាំទុក ។ ព្រះសារីបុត្រមាន​ថេរ​វាចា​ថា ម្នាលអាវុសោទាំងឡាយ បើដូច្នោះ ចូរលោកទាំងឡាយប្រុងស្តាប់ចុះ ចូរ​ធ្វើ​​ទុកក្នុងចិត្តឲ្យប្រពៃចុះ ខ្ញុំនឹងសម្តែងឥឡូវនេះ ។ ពួកភិក្ខុទាំងនោះ ទទួល​ស្តាប់​​​ពាក្យព្រះសារីបុត្រដ៏មានអាយុ ដោយពាក្យថា ករុណាអាវុសោ ។</p>
        <p><a class='ref km' id='km១១១' href='#km១១១'>១១១</a>ព្រះសារីបុត្រដ៏មានអាយុ ក៏បានសម្តែងសេចក្តីនេះថា ម្នាល​អាវុសោ​​​ទាំងឡាយ កាលណាអរិយសាវ័ក ដឹងច្បាស់នូវអកុសលផង ដឹង​ច្បាស់​នូវ​​​អកុសលមូលផង ដឹងច្បាស់នូវកុសលផង ដឹងច្បាស់នូវកុសលមូលផង ម្នាល​អាវុសោទាំងឡាយ ព្រះអរិយសាវ័កជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយបាន​មក​កាន់​ព្រះ​សទ្ធម្ម​នេះ ក្នុងកាលនោះ ដោយហេតុប៉ុណ្ណេះឯង ។ ម្នាលអាវុសោទាំងឡាយ អកុសល តើដូចម្តេច ។ ម្នាលអាវុសោទាំងឡាយ បាណាតិបាត ជាអកុសល ១ អទិន្នាទាន ជាអកុសល ១ កាមេសុមិច្ឆាចារ ជាអកុសល ១ មុសាវាទ ជាអកុសល ១ បិសុណាវាចា ជាអកុសល ១ ផរុសវាចា ជាអកុសល ១ សម្ផប្បលាបៈ ជាអកុសល ១ អភិជ្ឈា ជាអកុសល ១ ព្យាបាទ ជាអកុសល ១ មិច្ឆាទិដ្ឋិ ជាអកុសល ១ ម្នាលអាវុសោទាំងឡាយ នេះហៅថា អកុសល ។ ម្នាលអាវុសោទាំងឡាយ អកុសលមូល តើដូចម្តេច ។ លោភៈ ជាអកុសល​មូល ​១ ទោសៈ ជាអកុសលមូល ១ មោហៈ ជាអកុសលមូល ១ ម្នាលអាវុសោ​ទាំងឡាយ នេះហៅថា អកុសលមូល ។ ម្នាលអាវុសោទាំងឡាយ កុសល តើដូចម្តេច ។ ចេតនាវៀរចាកបាណាតិបាត ជាកុសល ១ ចេតនាវៀរ​ចាក​អទិន្នាទាន ជាកុសល ១ ចេតនាវៀរចាកកាមេសុមិច្ឆាចារ ជាកុសល ១ ចេតនាវៀរ​ចាកមុសាវាទ ជាកុសល ១ ចេតនាវៀរចាកបិសុណាវាចា ជាកុសល​ ១ ចេតនាវៀរចាកផរុសវាចា ជាកុសល ១ ចេតនាវៀរចាកសម្ផប្បលាបៈ ជា​កុសល​ ១ ការមិនមានអភិជ្ឈា ជាកុសល ១ ការមិនមានព្យាបាទ ជាកុសល ១ សម្មាទិដ្ឋិ ជាកុសល ១ ម្នាលអាវុសោទាំងឡាយ នេះហៅថា កុសល ។ ម្នាលអាវុសោទាំងឡាយ កុសលមូល តើដូចម្តេច ។ អលោភៈ ជាកុសលមូល ១ អទោសៈ ជាកុសលមូល ១ អមោហៈ ជាកុសលមូល ១ ម្នាលអាវុសោ​ទាំងឡាយ នេះហៅថា កុសលមូល ។ ម្នាលអាវុសោទាំងឡាយ កាលណា​អរិយសាវ័ក ដឹងច្បាស់នូវអកុសលយ៉ាងនេះ ដឹងច្បាស់នូវ​អកុសល​មូល​យ៉ាង​នេះ ដឹងច្បាស់នូវកុសលយ៉ាងនេះ ដឹងច្បាស់នូវកុសលមូលយ៉ាងនេះ អរិយ​-សាវ័ក​​​​នោះ លះបង់រាគានុស័យ បន្ទោបង់នូវបដិឃានុស័យ ដកចេញនូវ​មា​នា-​នុ​ស័យ ប្រហែលនឹងទិដ្ឋិថា អាត្មាអញមានដូច្នេះ ហើយលះបង់នូវអវិជ្ជា ញុំាង​វិជ្ជា​ឲ្យកើតធ្វើនូវទីបំផុត នៃទុក្ខក្នុងបច្ចុប្បន្ន ដោយសព្វគ្រប់បាន ក្នុងកាល​នោះ ​។ ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកប​ដោយ​​​​​សេចក្តីជ្រះថ្លា មិនញាប់ញ័រក្នុងព្រះធម៌ ហើយបាន​មក​កាន់​ព្រះ​សទ្ធម្ម​នេះ ដោយហេតុប៉ុណ្ណេះឯង ។</p>
        <p><a class='ref km' id='km១១២' href='#km១១២'>១១២</a>ភិក្ខុទាំងឡាយនោះ ត្រេកអរអនុមោទនា ចំពោះភាសិតរបស់​ព្រះសារីបុត្រ​ដ៏មានអាយុ ដោយពាក្យថា ម្នាលអាវុសោប្រពៃហើយ ទើបសួរ​ប្រស្នា​​​តទៅទៀតនឹងព្រះសារីបុត្រដ៏មានអាយុថា ម្នាលអាវុសោ អរិយសាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រ​ក្នុង​ព្រះធម៌ ហើយបានមកកាន់ព្រះសទ្ធម្មនេះ ដោយបរិយាយដទៃទៀត មានដែរ​ឬ​ ។</p>
        <p><a class='ref km' id='km១១៣' href='#km១១៣'>១១៣</a>ព្រះសារីបុត្រដ៏មានអាយុ បានឆ្លើយថា ម្នាលអាវុសោទាំងឡាយ មានដែរ ហើយបាននិយាយ (តទៅថា) ម្នាលអាវុសោទាំងឡាយ កាល​ណា​អរិយសាវ័កស្គាល់ច្បាស់នូវអាហារ គឺបច្ច័យផង ស្គាល់ច្បាស់នូវ​សេចក្តី​កើត​ឡើង​​នៃអាហារផង ស្គាល់ច្បាស់នូវសេចក្តីរំលត់អាហារផង ស្គាល់ច្បាស់​នូវ​សេចក្តី​​​ប្រតិបត្តិ ជាដំណើរដើម្បីរំលត់អាហារផង ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជាអ្នកមានចិត្តត្រង់ ប្រកបដោយសេចក្តីជ្រះថ្លា មិន​ញាប់​​​ញ័រក្នុងព្រះធម៌ ហើយបានមកកាន់ព្រះសទ្ធម្មនេះ ដោយហេតុ​ប៉ុណ្ណេះ​ឯង ក្នុងកាលនោះ ។ ម្នាលអាវុសោទាំងឡាយ អាហារតើដូចម្តេច សេចក្តីកើត​ឡើង​នៃអាហារ តើដូចម្តេច សេចក្តីរំលត់នៃអាហារ តើដូចម្តេច សេចក្តីប្រតិបត្តិ ជាដំណើរដើម្បីរំលត់អាហារ តើដូចម្តេច ។ ម្នាលអាវុសោទាំងឡាយ អាហារ​ ៤​យ៉ាងនេះ តែងប្រព្រឹត្តទៅដើម្បីឋិតនៅ ដល់ពួកសត្វដែលជាភូតផង ដើម្បីអនុគ្រោះដល់ពួកសត្វដែលជាសម្ភវេសី ផង ។ អាហារទាំង ៤ យ៉ាង តើដូចម្តេច​ ។ គឺអាហារធ្វើជាពំនូតគ្រោតគ្រាត ឬល្អិត (ជាទី១) ការពាល់ត្រូវ (មានចក្ខុសម្ផ័ស្សជាដើម) ជាអាហារទី ២ ការត្រិះរិះក្នុងចិត្តជាអាហារទី ៣ វិញ្ញាណ (នាំមកនូវបដិសន្ធិនៃនាមរូប) ជាអាហារទី ៤ ។ សេចក្តីកើត​ឡើង​នៃ​អាហារព្រោះសេចក្តីកើតឡើងនៃតណ្ហា សេចក្តីរំលត់អាហារ ព្រោះសេចក្តី​រំលត់​នៃ​តណ្ហា បានដល់មគ្គប្រកបដោយអង្គ ៨ ដ៏ប្រសើរនេះឯង ជាសេចក្តី​ប្រតិបត្តិជាដំណើរទៅ ដើម្បីរំលត់អាហារ គឺសម្មាទិដ្ឋិ ១ សម្មាសង្កប្បៈ ១ សម្មាវាចា ១ សម្មាកម្មន្តៈ ១ សម្មាអាជីវៈ ១ សម្មាវាយាមៈ ១ សម្មាសតិ ១ សម្មាសមាធិ ១ ។ ម្នាលអាវុសោទាំងឡាយ អរិយសាវ័ក ស្គាល់ច្បាស់​នូវ​អាហារ​យ៉ាងនេះ ស្គាល់ច្បាស់នូវសេចក្តីកើតឡើងនៃអាហារយ៉ាងនេះ ស្គាល់ច្បាស់​នូវ​សេចក្តីរំលត់អាហារយ៉ាងនេះ ស្គាល់ច្បាស់នូវសេចក្តីប្រតិបត្តិជាដំណើរ ដើម្បី​រំលត់​​អាហារយ៉ាងនេះ កាលណាអរិយសាវ័កនោះ លះបង់នូវរាគានុស័យ បន្ទោ​បង់នូវបដិឃានុស័យ ដកចេញនូវមានានុស័យប្រហែលនឹងទិដ្ឋិថា អាត្មា​អញ​មានដូច្នេះ លះបង់អវិជ្ជាហើយ ញុំាងវិជ្ជាឲ្យកើតឡើង ធ្វើនូវទីបំផុតនៃទុក្ខ ក្នុងបច្ចុប្បន្នដោយសព្វគ្រប់ ក្នុងកាលនោះ ម្នាលអាវុសោទាំងឡាយ អរិយ​-សាវ័កជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិន​ញាប់​ញ័រ​​ក្នុងព្រះធម៌ ហើយបានមកកាន់ព្រះសទ្ធម្មនេះ ដោយហេតុប៉ុណ្ណេះឯង ។</p>
        <p><a class='ref km' id='km១១៤' href='#km១១៤'>១១៤</a>ពួកភិក្ខុទាំងនោះ ត្រេកអរអនុមោទនាភាសិត របស់ព្រះសារីបុត្រ​ដ៏​មានអាយុថា អាវុសោប្រពៃហើយ ទើបសួរប្រស្នាតទៅទៀតនឹង​ព្រះ​សារី​-បុត្រ​​​ដ៏មានអាយុថា ម្នាលអាវុសោ បរិយាយដទៃនៅមានទៀតដែរឬ ។បេ។</p>
        <p><a class='ref km' id='km១១៥' href='#km១១៥'>១១៥</a>ព្រះសារីបុត្រដ៏មានអាយុឆ្លើយតបថា ម្នាលអាវុសោទាំងឡាយ មានដែរ ហើយបាននិយាយថា ម្នាលអាវុសោទាំងឡាយ កាលណាអរិយសាវ័ក ដឹងច្បាស់នូវទុក្ខផង ដឹងច្បាស់នូវសេចក្តីកើតឡើងនៃទុក្ខផង ដឹងច្បាស់​នូវ​សេចក្តី​រំលត់ទុក្ខផង ដឹងច្បាស់នូវសេចក្តីប្រតិបត្តិ ជាដំណើរដើម្បីរំលត់ទុក្ខផង ម្នាល​អាវុសោទាំងឡាយ អរិយសាវ័កជាសម្មាទិដ្ឋិ ជាអ្នកមានទិដ្ឋិត្រង់ប្រកប​ដោយ​សេចក្តីជ្រះថ្លា មិនញាប់ញ័រក្នុងព្រះធម៌ ហើយមកកាន់ព្រះសទ្ធម្មនេះ ដោយហេតុប៉ុណ្ណេះឯង ។ ម្នាលអាវុសោទាំងឡាយ សេចក្តីទុក្ខ តើដូចម្តេច គឺ​ជាតិ ក៏ជាទុក្ខ ជរា ក៏ជាទុក្ខ មរណៈ ក៏ជាទុក្ខ សេចក្តីសោកខ្សឹកខ្សួល លំបាក​កាយ ទោមនស្ស ចង្អៀតចង្អល់ចិត្ត ក៏ជាទុក្ខ ការប្រកប​ដោយរ​បស់​មិន​ជា​ទី​ស្រឡាញ់​ទាំងឡាយ ក៏ជាទុក្ខ ការព្រាត់​ប្រាស​ចាក​របស់​ជា​ទី​ស្រឡាញ់​ទាំង​ឡាយ​ ក៏ជាទុក្ខ ប្រាថ្នានូវរបស់ណា មិនបានរបស់នោះ ក៏ជាទុក្ខ ដោយសង្ខេប ឧបាទានក្ខន្ធ​ទាំង ៥ ក៏ជាទុក្ខ ម្នាលអាវុសោទាំងឡាយ នេះហៅថា ទុក្ខ ។ ម្នាល​អាវុសោ​ទាំងឡាយ សេចក្តីកើតឡើងនៃទុក្ខ តើដូចម្តេច តណ្ហាដែល​ជា​ធម្មជាតិ នាំសត្វឲ្យកើតទៀត ប្រកបដោយសេចក្តីរីករាយនិងសេចក្តី​ត្រេក​ត្រអាល ជា​ធម្មជាតិ ត្រេកអរចំពោះក្នុងអារម្មណ៍នោះ ៗ គឺកាមតណ្ហា ភវតណ្ហា វិភវតណ្ហា ម្នាលអាវុសោទាំងឡាយ នេះហៅថា សេចក្តីកើត​ឡើង​នៃ​ទុក្ខ​ ។ ម្នាលអាវុសោទាំងឡាយ សេចក្តីរំលត់ទុក្ខ តើដូចម្តេច សេចក្តីអស់ទៅ នឹង​សេចក្តីរំលត់ដោយមិនសល់ណា នៃតណ្ហានោះឯង គឺការលះបង់ រលាស់​ចោលជម្រុះចោលឥតមានអាល័យ ម្នាលអាវុសោទាំងឡាយ នេះហៅថា ទុក្ខនិរោធ ។ ម្នាលអាវុសោទាំងឡាយ សេចក្តីប្រតិបត្តិជាដំណើរដើម្បីរំ​លត់​ទុក្ខ តើដូចម្តេច អរិយមគ្គប្រកបដោយអង្គ ៨​ នេះឯង គឺសម្មាទិដ្ឋិ ។បេ។ សម្មា- ស​មា​ធិ ។ ម្នាលអាវុសោទាំងឡាយ កាលណាអរិយសាវ័ក ដឹងច្បាស់នូវ​ទុក្ខ​យ៉ាងនេះ ដឹងច្បាស់នូវទុក្ខសមុទ័យយ៉ាងនេះ ដឹងច្បាស់នូវទុក្ខ​និរោធ​យ៉ាង​នេះ ដឹងច្បាស់នូវទុក្ខនិរោធគាមិនីបដិបទាយ៉ាងនេះ អរិយសាវ័កនោះ លះ​ចោល​អនុស័យគឺរាគៈ បន្ទោបង់អនុស័យគឺបដិឃៈ ដកចេញនូវអនុស័យគឺ​មានៈ ប្រហែលនឹងទិដ្ឋិថា អាត្មាអញមានដូច្នេះ លះបង់នូវអវិជ្ជា ញុំាង​វិជ្ជា​ឲ្យ​កើត​ឡើងដោយសព្វគ្រប់ ហើយធ្វើនូវទីបំផុតនៃទុក្ខបានក្នុងបច្ចុប្បន្ននេះ ក្នុង​កាល​នោះ ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជា​អ្នក​មាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយបានមក​កាន់​ព្រះសទ្ធម្ម​នេះ ដោយហេតុប៉ុណ្ណេះឯង ។</p>
        <p><a class='ref km' id='km១១៦' href='#km១១៦'>១១៦</a>ភិក្ខុទាំងឡាយនោះ ត្រេកអរអនុមោទនា ចំពោះ​ភាសិត​របស់​ព្រះសារីបុត្រ​ដ៏មានអាយុថា អាវុសោប្រពៃហើយ ទើបសួរប្រស្នាតទៅទៀត នឹង​​​​​​ព្រះ​សារីបុត្រដ៏មានអាយុថា ម្នាលអាវុសោ អរិយសាវ័កជាសម្មាទិដ្ឋិ មាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយបានមក​កាន់​​​ព្រះសទ្ធម្មនេះ ដោយបរិយាយដទៃទៀត មានដែរឬ ។</p>
        <p><a class='ref km' id='km១១៧' href='#km១១៧'>១១៧</a>ព្រះសារីបុត្រដ៏មានអាយុឆ្លើយតបថា ម្នាលអាវុសោទាំងឡាយ បរិយាយដទៃនៅមានទៀត ដូច្នេះ ហើយនិយាយថា ម្នាលអាវុសោទាំងឡាយ កាលណាអរិយសាវ័ក ស្គាល់ច្បាស់នូវជរានិងមរណៈផង ស្គាល់ច្បាស់នូវ​សេចក្តី​កើតឡើងនៃជរានឹងមរណៈផង ស្គាល់ច្បាស់នូវសេចក្តីរំលត់ជរា នឹង​មរណៈ​ផង ស្គាល់ច្បាស់នូវសេចក្តីប្រតិបត្តិជាដំណើរដើម្បីរំលត់ជរា នឹង​មរណៈ​​​​​​ផង ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជាអ្នក​មាន​ទិដ្ឋិ​ត្រង់ ប្រកបដោយសេចក្តីជ្រះថ្លាមិនញាប់ញ័រក្នុងព្រះធម៌ ហើយមកកាន់​ព្រះ​សទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ ម្នាលអាវុសោទាំងឡាយ ជរានឹងមរណៈ តើដូចម្តេច សេចក្តីកើតឡើងនៃជរានឹងមរណៈ តើដូចម្តេច សេចក្តី​រំលត់ទៅនៃជរានឹងមរណៈ តើដូចម្តេច សេចក្តីប្រតិបត្តិជាដំណើរ​ដើម្បី​រំលត់​ជរានឹងមរណៈ តើដូចម្តេច ។ សេចក្តីគ្រាំគ្រាណា គឺសេចក្តីទ្រុឌទ្រោម ធ្មេញបាក់ សក់ស្កូវ ស្បែកយូរយា ថយអាយុ ចាស់ទុំឥន្ទ្រិយរបស់​ពួក​សត្វ​នោះ​ ៗ ក្នុងសត្តនិកាយនោះ ៗ នេះហៅថា ជរា ។ សេចក្តីឃ្លាតណាចាក​សត្តនិកាយ​នោះ ៗ គឺច្យុត បែកធ្លាយ អន្តរធាន មច្ចុ រមណៈ កាលកិរិយា ការបែកធ្លាយ​នៃ​ខន្ធ​ទាំងឡាយ ការដាក់ចោលនូវសាកសព ការផ្តាច់បង់នូវជីវិតិន្ទ្រិយ នៃពួក​សត្វ​នោះ ៗ នេះហៅថា មរណៈ ។ ម្នាលអាវុសោទាំងឡាយ ជរានេះផង មរណៈនេះផង ហៅថា ជរាមរណៈ ដោយប្រការដូច្នេះឯង ។ សេចក្តីកើតឡើង នៃជរានឹងមរណៈ ព្រោះសេចក្តីកើតឡើងនៃជាតិ សេចក្តីរំលត់ជរានឹងមរណៈ ព្រោះសេចក្តីរំលត់ជាតិ អរិយមគ្គប្រកបដោយអង្គ ៨ នេះឯង ជាសេចក្តី​ប្រតិបត្តិជាដំណើរដើម្បីរំលត់ជរានឹងមរណៈ អរិយមគ្គនោះ គឺសម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណាអរិយសាវ័កដឹងច្បាស់​នូវ​ជរានឹងមរណៈ យ៉ាងនេះ ដឹងច្បាស់នូវសេចក្តីកើតឡើងនៃជរានឹងមរណៈ យ៉ាងនេះ ដឹងច្បាស់នូវសេចក្តីរំលត់ជរានឹងមរណៈយ៉ាងនេះ ដឹងច្បាស់​នូវ​សេចក្តីប្រតិបត្តិជាដំណើរដើម្បីរំលត់ជរានឹងមរណៈ យ៉ាងនេះ អរិយសាវ័ក​នោះ លះចោលនូវអនុស័យគឺរាគៈដោយសព្វគ្រប់ ក្នុងកាលនោះ ។បេ។ ម្នាលអាវុសោទាំងឡាយ អរិយសាវ័កជាសម្មាទិដ្ឋិ មានទិដ្ឋិត្រង់ប្រកបដោយ​សេចក្តី​​​ជ្រះថ្លា មិនញាប់ញ័រក្នុងព្រះធម៌ ហើយមកកាន់ព្រះសទ្ធម្មនេះ ដោយ​ហេតុ​ប៉ុណ្ណេះឯង ។</p>
        <p><a class='ref km' id='km១១៨' href='#km១១៨'>១១៨</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀតនៅ​មាន​​ដែរឬ ។បេ។ ព្រះសារីបុត្រដ៏មានអាយុឆ្លើយតបថា ម្នាលអាវុសោ​ទាំងឡាយមានដែរ ដូច្នេះហើយនិយាយថា ម្នាលអាវុសោទាំងឡាយកាល​ណា​​​​​អរិយសាវ័ក ស្គាល់ច្បាស់នូវជាតិផង ស្គាល់ច្បាស់នូវសេចក្តី​កើតឡើង​នៃ​ជាតិ​ផង ស្គាល់ច្បាស់នូវសេចក្តីរំលត់ជាតិផង ស្គាល់ច្បាស់នូវសេចក្តីប្រតិបត្តិជា​ដំណើរ​​ដើម្បីរំលត់ជាតិផង ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជា​អ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយ​​មកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ ម្នាល​អាវុសោ​ទាំងឡាយ ជាតិតើដូចម្តេច សេចក្តីកើតឡើងនៃជាតិតើដូចម្តេច សេចក្តី​រំលត់ជាតិ តើដូចម្តេច សេចក្តីប្រតិបត្តិជាដំណើរដើម្បីរំលត់ជាតិ តើ​ដូច​ម្តេច ។ កំណើតណា គឺសេចក្តីកើតគ្រប់គ្រាន់ ចាប់បដិសន្ធិ កកើត ទ្រើស​ឡើង កើតបានជាគ្រោងខន្ធឡើង ការបានចំពោះនូវអាយតនៈទាំងឡាយ របស់​​​ពួកសត្វនោះ ៗ ក្នុងសត្តនិកាយនោះ ៗ ម្នាលអាវុសោទាំងឡាយ នេះ ហៅថា ជាតិ ។ សេចក្តីកើតឡើងនៃជាតិ ព្រោះសេចក្តីកើតឡើងនៃភព សេចក្តី​រំលត់ជាតិ ព្រោះសេចក្តីរំលត់ភព អរិយមគ្គប្រកបដោយអង្គ ៨ នេះឯង ឈ្មោះ​ថា ជាសេចក្តីប្រតិបត្តិ ជាដំណើរដើម្បីរំលត់ជាតិ អរិយមគ្គនោះគឺ សម្មាទិដ្ឋិ ​​​។បេ។ សម្មាសមាធិ ។ ម្នាលអាវុសោទាំងឡាយ កាលណាអរិយសាវ័ក ដឹង​ច្បាស់នូវជាតិយ៉ាងនេះ ដឹងច្បាស់នូវសេចក្តីកើតឡើងនៃជាតិយ៉ាងនេះ ដឹង​​​​ច្បាស់នូវសេចក្តីរំលត់ជាតិយ៉ាងនេះ ដឹងច្បាស់នូវសេចក្តីប្រតិបត្តិ ជា​ដំណើរ​​​​​​​​​​​​​​ដើម្បីរំលត់ជាតិយ៉ាងនេះ អរិយសាវ័កនោះ លះចោលអនុស័យគឺរាគៈ ដោយ​សព្វគ្រប់ក្នុងកាលនោះ ។បេ។ ម្នាលអាវុសោទាំងឡាយ អរិយសាវ័ក ជា​សម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងធម៌ ហើយ​​​​​​មកកាន់ព្រះសទ្ធម្មនេះ ដោយហេតុប៉ុណ្ណេះឯង ។</p>
        <p><a class='ref km' id='km១១៩' href='#km១១៩'>១១៩</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀតនៅ​មាន​ដែរ​​​ឬ ។បេ។ ព្រះសារីបុត្រដ៏មានអាយុ ឆ្លើយតបថា ម្នាល​អាវុសោ​ទាំងឡាយ នៅមានដែរដូច្នេះ ហើយនិយាយថា ម្នាលអាវុសោទាំងឡាយ កាល​ណា​​​អរិយសាវ័ក ដឹងច្បាស់នូវភពផង ដឹងច្បាស់នូវសេចក្តីកើតឡើងនៃភពផង ដឹ​ង​ច្បាស់នូវសេចក្តីរំលត់ភពផង ដឹងច្បាស់នូវសេចក្តីប្រតិបត្តិ ជា​ដំណើរ​​ដើម្បី​រំលត់​​ភពផង ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជាអ្នក​មាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយ​មកកាន់​ព្រះ​សទ្ធម្ម​​នេះ ដោយហេតុប៉ុណ្ណេះឯង ក្នុងកាលនោះ ។ ម្នាលអាវុសោទាំងឡាយ ភព តើដូចម្តេច សេចក្តីប្រជុំកើតឡើងនៃភព តើដូចម្តេច សេចក្តីរំលត់ភព តើ​ដូចម្តេច សេចក្តីប្រតិបត្តិ ជាដំណើរដើម្បីរំលត់ភព តើដូចម្តេច ។ ម្នាល​អាវុសោ​ទាំងឡាយ ភពទាំងឡាយនេះ មាន ៣ គឺ កាមភព ១ រូបភព ១ អរូបភព ១ ។ សេចក្តី​កើតឡើងនៃភព ព្រោះសេចក្តីកើតនៃឧបាទាន សេចក្តីរំលត់ភព ព្រោះ​សេចក្តី​​​​​​រំលត់ឧបាទាន អរិយមគ្គ ប្រកបដោយអង្គ ៨ នេះឯង ជាសេចក្តី​ប្រតិបត្តិជា​​​ដំណើរដើម្បីរំលត់ភព អរិយមគ្គនោះគឺ សម្មាទិដ្ឋិ ។បេ។ សម្មា-​សមាធិ​ ។ ម្នាលអាវុសោទាំងឡាយ កាលណាអរិយសាវ័ក ដឹងច្បាស់​នូវ​ភព​យ៉ាង​នេះ ដឹងច្បាស់នូវសេចក្តីកើតឡើងនៃភពយ៉ាងនេះ ដឹងច្បាស់នូវ​សេចក្តី​រំលត់​​​ភពយ៉ាងនេះ ដឹងច្បាស់នូវសេចក្តីប្រតិបត្តិ ជាដំណើរដើម្បី​រំលត់​ភព​យ៉ាង​នេះ អរិយសាវ័កនោះ លះចោលអនុស័យគឺរាគៈ ដោយសព្វគ្រប់ ។បេ។ ម្នាល​អាវុសោទាំងឡាយ អរិយសាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកប​ដោយ​​​សេចក្តីជ្រះថ្លា មិនញាប់ញ័រក្នុងព្រះធម៌ ហើយមកកាន់ព្រះសទ្ធម្មនេះ ដោយ​ហេតុប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២០' href='#km១២០'>១២០</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀត នៅ​មាន​​ដែរឬ ។បេ។ ព្រះសារីបុត្រដ៏មានអាយុ ឆ្លើយតបថា ម្នាល​អាវុសោ​ទាំងឡាយ នៅមានដែរដូច្នេះ ហើយនិយាយថា ម្នាលអាវុសោទាំងឡាយ កាលណា​អរិយសាវ័ក ដឹងច្បាស់នូវឧបាទានផង ដឹងច្បាស់​នូវសេចក្តី​កើត​ឡើង​នៃ​ឧបាទានផង ដឹងច្បាស់នូវសេចក្តីរំលត់ឧបាទានផង ដឹងច្បាស់​នូ​វ​សេចក្តី​ប្រតិបត្តិ ជាដំណើរដើម្បីរំលត់ឧបាទានផង ម្នាលអាវុសោទាំងឡាយ អរិយ-​សាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិន​ញាប់ញ័រ​ក្នុងព្រះធម៌ ហើយមកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ ម្នាលអាវុសោទាំងឡាយ ឧបាទាន ដូចម្តេច សេចក្តីកើត​ឡើង​នៃ​ឧបាទាន តើដូចម្តេច សេចក្តីរំលត់ឧបាទាន តើដូចម្តេច សេចក្តីប្រតិបត្តិ ជា​ដំណើរ​​ដើម្បីរំលត់ឧបាទាន តើដូចម្តេច ។ ម្នាលអាវុសោទាំងឡាយ ឧបាទាន​នេះ មាន ៤ គឺ កាមុបាទាន ១ ទិដ្ឋុបាទាន ១ សីលព្វតុបាទាន ១ អត្តវាទុបាទាន ​១​។ សេចក្តីកើតឡើងនៃឧបាទាន ព្រោះសេចក្តីកើតឡើងនៃតណ្ហា សេចក្តី​រំលត់​ឧបាទានព្រោះសេចក្តីរំលត់តណ្ហា អរិយមគ្គ ប្រកបដោយអង្គ ៨ នេះឯង ជា​សេចក្តី​ប្រតិបត្តិ ជាដំណើរដើម្បីរំលត់ឧបាទាន អរិយមគ្គនោះគឺ សម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណាអរិយសាវ័ក ដឹង​ច្បាស់​នូវឧបាទានយ៉ាងនេះ ដឹងច្បាស់នូវសេចក្តីកើតឡើង នៃ​ឧបាទាន​យ៉ាង​នេះ ដឹងច្បាស់នូវសេចក្តីរំលត់ឧបាទានយ៉ាងនេះ ដឹងច្បាស់នូវសេចក្តីប្រតិបត្តិ ជា​ដំណើរដើម្បីរំលត់ឧបាទានយ៉ាងនេះ អរិយសាវ័កនោះ លះចោលនូវ​អនុស័យគឺរាគៈ ដោយប្រការទាំងពួង ។បេ។ ម្នាលអាវុសោទាំងឡាយ អរិយ-​សាវ័កជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិន​ញាប់​ញ័រ​​ក្នុងព្រះធម៌ ហើយមកកាន់ព្រះសទ្ធម្មនេះ ដោយហេតុប៉ុណ្ណេះឯងក្នុង​កាល​នោះ ។</p>
        <p><a class='ref km' id='km១២១' href='#km១២១'>១២១</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀតនៅ​មាន​ដែរឬ ។បេ។ ព្រះសារីបុត្រមានអាយុ ឆ្លើយតបថា ម្នាលអាវុសោទាំងឡាយ នៅមានដែរដូច្នេះ ហើយនិយាយថា ម្នាលអាវុសោទាំងឡាយ កាល​ណា​អរិយ​-សាវ័ក ដឹងច្បាស់នូវតណ្ហាផង ដឹងច្បាស់នូវសេចក្តីកើតឡើងនៃតណ្ហាផង ដឹង​ច្បាស់​នូវសេចក្តីរំលត់តណ្ហាផង ដឹងច្បាស់នូវសេចក្តីប្រតិបត្តិ ជាដំណើរដើម្បី​រំលត់​តណ្ហាផង ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជាអ្នក​មាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើ​យ​មកកាន់​ព្រះ​​​សទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ ម្នាល​អាវុសោ​ទាំង​ឡាយ តណ្ហា តើដូចម្តេច សេចក្តីកើតឡើងនៃតណ្ហា តើដូចម្តេច សេចក្តីរំលត់​តណ្ហា តើដូចម្តេច សេចក្តីប្រតិបត្តិ ជាដំណើរដើម្បីរំលត់តណ្ហា តើដូចម្តេច ។ ម្នាល​អាវុសោទាំងឡាយ ពួកតណ្ហានេះ មាន ៦ គឺ សេចក្តីប្រាថ្នាក្នុងរូប ១ ប្រាថ្នា​​ក្នុងសំឡេង ១ ប្រាថ្នាក្នុងក្លិន ១ ប្រាថ្នាក្នុងរស ១ ប្រាថ្នាក្នុង​ការពាល់​ត្រូវ ១ ប្រាថ្នាក្នុងធម្មារម្មណ៍ គឺអារម្មណ៍ ដែលខ្លួនធ្លាប់សន្សំទុកមកក្នុងចិត្ត ១ ។ សេចក្តី​កើតឡើងនៃតណ្ហា ព្រោះសេចក្តីកើតឡើងនៃវេទនា សេចក្តីរំ​លត់​តណ្ហា ព្រោះសេចក្តីរំលត់វេទនា អរិយមគ្គ ប្រកបដោយអង្គ ៨ នេះឯង ជា​សេចក្តី​ប្រតិបត្តិជាដំណើរដើម្បីរំលត់តណ្ហា អរិយមគ្គនោះគឺ សម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណាអរិយសាវ័ក ដឹងច្បាស់​នូវ​តណ្ហា​យ៉ាង​នេះ ដឹងច្បាស់នូវសេចក្តីកើតឡើងនៃតណ្ហាយ៉ាងនេះ ដឹងច្បាស់​នូវ​​​សេចក្តី​រំ​​លត់តណ្ហាយ៉ាងនេះ ដឹងច្បាស់នូវសេចក្តីប្រតិបត្តិ ជាដំណើរដើម្បី​រំលត់​តណ្ហាយ៉ាងនេះ អរិយសាវ័កនោះ លះចោលអនុស័យគឺរាគៈ ដោយ​សព្វ​គ្រប់ ។បេ។ ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជាអ្នក​មាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយមក​កាន់​ព្រះ​សទ្ធម្ម​​​នេះ ដោយហេតុប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២២' href='#km១២២'>១២២</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀតនៅ​មាន​ដែរ​ឬ ។បេ។ ព្រះសារីបុត្រមានអាយុ ឆ្លើយតបថា ម្នាលអាវុសោទាំងឡាយ នៅ​មានដែរ ហើយនិយាយថា ម្នាលអាវុសោទាំងឡាយ កាលណាអរិយសាវ័ក ដឹង​ច្បាស់នូវវេទនាផង ដឹងច្បាស់នូវសេចក្តីកើតឡើងនៃវេទនាផង ដឹង​ច្បាស់​នូវ​សេចក្តីរំលត់វេទនាផង ដឹងច្បាស់នូវសេចក្តីប្រតិបត្តិជាដំណើរ ដើម្បី​រំលត់​វេទ​នា​​​ផង ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជាអ្នកមាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយមកកាន់​ព្រះ​សទ្ធម្ម​នេះ ដោយហេតុប៉ុណ្ណេះឯង ក្នុងកាលនោះ ។ ម្នាលអាវុសោទាំងឡាយ វេទនា តើដូចម្តេច សេចក្តីកើតឡើងនៃវេទនា តើដូចម្តេច សេចក្តីរំលត់វេទនា តើ​ដូចម្តេច សេចក្តីប្រតិបត្តិជាដំណើរដើម្បីរំលត់វេទនា តើដូចម្តេច ។ ម្នាល​អាវុសោ​ទាំងឡាយ ពួកវេទនានេះ មាន ៦ គឺ វេទនាកើត​អំពី​ការពាល់​ត្រូវ​ដោយ​​​​​​ភ្នែក​ ១ វេទនាកើតអំពីការពាល់ត្រូវដោយត្រចៀក ១ វេទនាកើត​អំពី​ការពាល់​ត្រូវ​ដោយ​ច្រមុះ ១ វេទនាកើតអំពីការពាល់ត្រូវដោយអណ្តាត ១ វេទនា​​​​កើត​អំពី​ការពាល់​​ត្រូវ​ដោយកាយ ១ វេទនាកើតអំពីការពាល់​ត្រូវដោយ​ចិត្ត​ ១ ។ សេចក្តី​កើត​​ឡើងនៃវេទនា ព្រោះសេចក្តីកើតឡើងនៃផស្សៈ សេចក្តី​រំលត់​វេទនាព្រោះសេចក្តីរំលត់ផស្សៈ អរិយមគ្គ ប្រកបដោយអង្គ ៨ នេះឯង ជា​សេចក្តី​​​​ប្រតិបត្តិជាដំណើរដើម្បីរំលត់វេទនា អរិយមគ្គនោះគឺ សម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណាអរិយសាវ័ក ដឹង​ច្បាស់​នូវ​វេទនា​​​យ៉ាងនេះ ដឹងច្បាស់នូវសេចក្តីកើតឡើងនៃវេទនាយ៉ាងនេះ ដឹងច្បាស់នូវ​សេចក្តី​រំលត់វេទនាយ៉ាងនេះ ដឹងច្បាស់នូវសេចក្តីប្រតិបត្តិ ជាដំណើរ​ដើម្បី​រំលត់​វេទនា​​យ៉ាងនេះ អរិយសាវ័កនោះ លះចោលអនុស័យគឺរាគៈ ដោយ​សព្វ​គ្រប់​ ។បេ។ ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជាអ្នកមាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយមកកាន់​ព្រះ​សទ្ធម្ម​នេះ ដោយហេតុប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២៣' href='#km១២៣'>១២៣</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀត នៅ​មាន​ដែរ​ឬ ។បេ។ ព្រះសារីបុត្រមានអាយុ ឆ្លើយតបថា ម្នាលអាវុសោទាំងឡាយ នៅ​មានដែរ ហើយនិយាយថា ម្នាលអាវុសោទាំងឡាយ កាលណាអរិយសាវ័ក ដឹង​ច្បាស់​​នូវផស្សៈផង ដឹងច្បាស់នូវសេចក្តីកើតឡើងនៃផស្សៈផង ដឹង​ច្បាស់​នូវ​​​​សេចក្តីរំលត់ផស្សៈផង ដឹងច្បាស់នូវសេចក្តីប្រតិបត្តិ ជាដំណើរដើម្បី​រំលត់​ផស្សៈ​ផង ក្នុងកាលណាហើយ ម្នាលអាវុសោទាំងឡាយ អរិយសាវ័ក ជា​សម្មា​-ទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយ​មកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ ម្នាល​អាវុសោ​​ទាំងឡាយ ផស្សៈ តើដូចម្តេច សេចក្តីកើតឡើងនៃផស្សៈ តើដូចម្តេច សេចក្តី​រំលត់ផស្សៈ តើដូចម្តេច សេចក្តីប្រតិបត្តិ ជាដំណើរដើម្បីរំលត់ផស្សៈ តើដូចម្តេច ។ ម្នាលអាវុសោទាំងឡាយ ពួកផស្សៈនេះ មាន ៦ គឺ ចក្ខុសម្ផស្ស ១ សោតសម្ផស្ស ១ ឃានសម្ផស្ស ១ ជីវ្ហាសម្ផស្ស ១ កាយសម្ផស្ស ១ មនោ​សម្ផស្ស​ ១​​ ។ សេចក្តីកើតឡើងនៃផស្សៈ ព្រោះសេចក្តីកើតឡើងនៃអាយតនៈ៦ សេចក្តី​រំលត់​​ផស្សៈ ព្រោះសេចក្តីរំលត់អាយតនៈ ៦ អរិយមគ្គប្រកបដោយអង្គ ៨ នេះឯង ជា​សេចក្តី​​​ប្រតិបត្តិ ជាដំណើរដើម្បីរំលត់ផស្សៈ អរិយមគ្គនោះគឺ សម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណាអរិយសាវ័ក ដឹង​ច្បាស់​នូវ​ផស្សៈយ៉ាងនេះ ដឹងច្បាស់នូវសេចក្តីកើតឡើងនៃផស្សៈយ៉ាងនេះ ដឹង​ច្បាស់​នូវ​​សេចក្តីរំលត់ផស្សៈយ៉ាងនេះ ដឹងច្បាស់នូវសេចក្តីប្រតិបត្តិ ជាដំណើរ​ដើម្បី​រំលត់ផស្សៈយ៉ាងនេះ អរិយសាវ័កនោះ លះចោលអនុស័យ គឺរាគៈ ដោយ​សព្វ​គ្រប់ ។បេ។ ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជា​អ្នក​មាន​ទិ​ដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយ​មក​កាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២៤' href='#km១២៤'>១២៤</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀត នៅ​មាន​​​ដែរឬ ។បេ។ ព្រះសារីបុត្រមានអាយុ ឆ្លើយតបថា ម្នាលអាវុសោទាំងឡាយ នៅមានដែរដូច្នេះហើយ និយាយ (តទៅទៀត) ថា ម្នាលអាវុសោទាំងឡាយ កាលណាអរិយសាវ័ក ដឹងច្បាស់នូវអាយតនៈ ៦ ផង ដឹងច្បាស់នូវសេចក្តី​កើត​ឡើង​​នៃអាយតនៈ ៦ ផង ដឹងច្បាស់នូវសេចក្តីរំលត់អាយតនៈ ៦ ផង ដឹង​ច្បាស់​​នូវ​​​សេចក្តីប្រតិបត្តិជាដំណើរ ដើម្បីរំលត់អាយតនៈ ៦ ផង ម្នាលអាវុសោ​ទាំងឡាយ អរិយសាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយ​សេចក្តី​ជ្រះ​ថ្លា មិនញាប់ញ័រក្នុងព្រះធម៌ ហើយមកកាន់ព្រះសទ្ធម្មនេះ ដោយហេតុ​ប៉ុណ្ណេះ​​​ឯង ក្នុងកាលនោះ ។ ម្នាលអាវុសោទាំងឡាយ អាយតនៈ៦ តើដូចម្តេច សេចក្តីកើតឡើងនៃអាយតនៈ ៦ តើដូចម្តេច សេចក្តីរំលត់អាយតនៈ ៦ តើ​ដូចម្តេច សេចក្តីប្រតិបត្តិ ជាដំណើរដើម្បីរំលត់អាយតនៈ ៦ តើដូចម្តេច ។ ម្នាល​អាវុសោ​​ទាំងឡាយ អាយតនៈនេះមាន ៦ គឺ ចក្ខ្វាយតនៈ ១ សោតា​-យតនៈ ១ ឃានាយតនៈ ១ ជីវ្ហាយតនៈ ១ កាយាយតនៈ ១ មនាយតនៈ ១ ។ សេចក្តី​​​កើតឡើងនៃអាយតនៈ ៦ បានព្រោះសេចក្តីកើតឡើងនៃនាមរូបសេចក្តី​​​​​​​​​​​​រំលត់​អាយតនៈ ៦ បានព្រោះសេចក្តីរំលត់នាមរូប អរិយមគ្គប្រកបដោយ​អង្គ ​៨ ​​​នេះឯង ជាសេចក្តីប្រតិបត្តិ ជាដំណើរដើម្បីរំលត់អាយតនៈ ៦ អរិយមគ្គ​នោះ​គឺ សម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណាអរិយសាវ័ក ដឹងច្បាស់នូវអាយតនៈ ៦ យ៉ាងនេះ ដឹងច្បាស់នូវសេចក្តី​កើត​ឡើង​នៃ​អាយតនៈ​​​​ ៦ យ៉ាងនេះ ដឹងច្បាស់នូវសេចក្តីរំលត់អាយតនៈ ៦ យ៉ាងនេះ ដឹង​ច្បាស់​​​នូវ​សេចក្តីប្រតិបត្តិ ជាដំណើរដើម្បីរំលត់អាយតនៈ ៦ យ៉ាងនេះ អរិយសា​វ័ក​​នោះ លះចោលអនុស័យគឺរាគៈ ដោយសព្វគ្រប់ ។បេ។ ម្នាល​អាវុសោ​​​ទាំងឡាយ អរិយសាវ័កជាសម្មាទិដ្ឋិ ជាអ្នកមានទិដ្ឋិត្រង់ ប្រកប​ដោយ​សេចក្តី​​ជ្រះថ្លា មិនញាប់ញ័រក្នុងព្រះធម៌ ហើយមកកាន់ព្រះសទ្ធម្មនេះ ដោយ​ហេតុ​ប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២៥' href='#km១២៥'>១២៥</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀតនៅ​មាន​ដែរឬ ។បេ។ ព្រះសារីបុត្រមានអាយុ ឆ្លើយតបថា ម្នាលអាវុសោទាំងឡាយ នៅមានដែរដូច្នេះ ហើយនិយាយថា ម្នាលអាវុសោទាំងឡាយ កាលណា​អរិយសាវ័ក ដឹងច្បាស់នូវនាមរូបផង ដឹងច្បាស់នូវ​សេចក្តី​កើត​ឡើង​នៃ​នាម​រូប​ផង ដឹងច្បាស់នូវសេចក្តីរំលត់នាមរូបផង ដឹងច្បាស់នូវសេចក្តីប្រតិបត្តិជា​ដំណើរដើម្បីរំលត់នាមរូបផង ម្នាលអាវុសោទាំងឡាយ អរិយសាវ័ក ជា​សម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់​ញ័រ​ក្នុង​ព្រះធម៌ ហើយមកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ ម្នាលអាវុសោទាំងឡាយ នាមរូប តើដូចម្តេច សេចក្តីកើតឡើងនៃនាមរូប តើ​ដូចម្តេច សេចក្តីរំលត់នាមរូប តើដូចម្តេច សេចក្តីប្រតិបត្តិជា​ដំណើរ​ដើម្បី​រំលត់​​​នាមរូប តើដូចម្តេច ។ វេទនា ១ សញ្ញា ១ ចេតនា ១ ផស្សៈ ១ មនសិការៈ ១ នេះហៅថា នាម ។ មហាភូតទាំង ៤ នឹងរូប​ដែល​អាស្រ័យ​មហាភូត​រូប​ទាំង ​៤ នេះ ហៅថា រូប ។ ម្នាលអាវុសោ នាមនេះនឹងរូបនេះ ហៅថា នាមរូប ដោយប្រការដូច្នេះ ។ សេចក្តីកើតឡើងនៃនាមរូប ព្រោះ​សេចក្តី​កើត​ឡើង​នៃ​វិញ្ញាណ សេចក្តីរំលត់នាមរូប ព្រោះសេចក្តីរំលត់វិញ្ញាណ អរិយមគ្គប្រកប​ដោយ​​​អង្គ ៨ នេះឯង ជាសេចក្តីប្រតិបត្តិជាដំណើរដើម្បីរំលត់នាមរូប អរិយ-​មគ្គ​នោះគឺ សម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណា​អរិយសាវ័ក ដឹងច្បាស់នូវនាមរូបយ៉ាងនេះ ដឹងច្បាស់នូវសេចក្តី​កើតឡើង​នៃ​នាម​​​រូបយ៉ាងនេះ ដឹងច្បាស់នូវសេចក្តីរំលត់នាមរូបយ៉ាងនេះ ដឹងច្បាស់​នូវ​សេចក្តី​​​ប្រតិបត្តិជាដំណើរដើម្បីរំលត់នាមរូបយ៉ាងនេះ អរិយសាវ័កនោះ លះ​បង់អនុស័យគឺរាគៈ ដោយសព្វគ្រប់ ។បេ។ ម្នាលអាវុសោទាំងឡាយ អរិយ-​សាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិន​ញាប់​ញ័រ​​​​ក្នុងព្រះធម៌ បានមកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុង​កាល​នោះ​ ។</p>
        <p><a class='ref km' id='km១២៦' href='#km១២៦'>១២៦</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀតនៅ​មាន​​​តទៅទៀតដែរឬ ។បេ។ ព្រះសារីបុត្រឆ្លើយតបថា ម្នាល​អាវុសោ​ទាំង​ឡាយ នៅមានដែរដូច្នេះ ហើយនិយាយថា ម្នាលអាវុសោទាំងឡាយ កាលណា​អរិយសាវ័ក ស្គាល់ច្បាស់នូវវិញ្ញាណផង ស្គាល់ច្បាស់​នូវ​សេចក្តី​កើត​ឡើង​នៃ​វិញ្ញាណ​ផង ស្គាល់ច្បាស់នូវសេចក្តីរំលត់វិញ្ញាណផង ស្គាល់​ច្បាស់នូ​វ​សេចក្តី​ប្រតិបត្តិជាដំណើរដើម្បីរំលត់វិញ្ញាណផង ម្នាលអាវុសោទាំងឡាយ អរិយ-សាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិន​ញាប់​ញ័រ​​ក្នុងព្រះធម៌ បានមកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុង​កាល​នោះ​ ។ ម្នាលអាវុសោទាំងឡាយ វិញ្ញាណ តើដូចម្តេច សេចក្តី​កើត​ឡើង​នៃ​វិញ្ញាណ តើដូចម្តេច សេចក្តីរំលត់វិញ្ញាណ តើដូចម្តេច សេចក្តីប្រតិបត្តិ ជា​ដំណើរ​​​ដើម្បីរំលត់វិញ្ញាណ តើដូចម្តេច ។ ម្នាលអាវុសោទាំងឡាយ ពួក​វិញ្ញាណ​នេះមាន ៦ គឺ ចក្ខុវិញ្ញាណ ១ សោតវិញ្ញាណ ១ ឃានវិញ្ញាណ ១ ជីវ្ហាវិញ្ញាណ ១ កាយវិញ្ញាណ ១ មនោវិញ្ញាណ ១ ។ សេចក្តីកើត​ឡើង​នៃ​វិញ្ញាណ ព្រោះសេចក្តីកើតឡើងនៃសង្ខារ សេចក្តីរំលត់វិញ្ញាណព្រោះ​សេចក្តី​រំលត់សង្ខារ អរិយមគ្គប្រកបដោយអង្គ ៨ នេះឯង ជាសេចក្តីប្រតិបត្តិ ជា​ដំណើរ​​ដើម្បី​​រំលត់វិញ្ញាណ អរិយមគ្គនោះគឺ សម្មាទិដ្ឋិ ។បេ។ សម្មាសមាធិ ។ ម្នាល​អាវុសោ​​ទាំងឡាយ កាលណាអរិយសាវ័ក ស្គាល់ច្បាស់នូវវិ​ញ្ញាណ​យ៉ាង​នេះ ស្គាល់​ច្បាស់នូវសេចក្តីកើតឡើងនៃវិញ្ញាណយ៉ាងនេះ ស្គាល់​ច្បាស់​នូវ​សេចក្តី​រំលត់​​​វិញ្ញាណយ៉ាងនេះ ស្គាល់ច្បាស់នូវសេចក្តីប្រតិបត្តិ ជា​ដំណើ​រ​ដើម្បី​រំលត់​វិញ្ញាណ​​​យ៉ាងនេះ អរិយសាវ័កនោះ លះចោលអនុស័យគឺរាគៈ ដោយ​សព្វ​គ្រប់​ ។បេ។ ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជា​អ្នក​មាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ ហើយមកកាន់​ព្រះ​សទ្ធម្ម​នេះ ដោយហេតុប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២៧' href='#km១២៧'>១២៧</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀត នៅមានដែរឬ ។បេ។ ព្រះសារីបុត្រឆ្លើយតបថា ម្នាលអាវុសោទាំងឡាយ បរិយាយ​ឯទៀតនៅមាន ហើយនិយាយថា ម្នាលអាវុសោទាំងឡាយ កាល​ណា​អរិយ​សាវ័ក ស្គាល់ច្បាស់នូវសង្ខារផង ស្គាល់ច្បាស់នូវសេចក្តី​កើតឡើង​នៃ​សង្ខារ​ផង ស្គាល់ច្បាស់នូវសេចក្តីរំលត់សង្ខារផង ស្គាល់ច្បាស់​នូវ​សេចក្តី​ប្រតិបត្តិជាដំណើរដើម្បីរំលត់សង្ខារផង ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រ​ក្នុង​ព្រះ​​​ធម៌ ហើយបានមកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាល​នោះ​ ។ ម្នាលអាវុសោទាំងឡាយ សង្ខារទាំងឡាយ តើដូចម្តេច សេចក្តី​កើត​ឡើង​នៃសង្ខារ តើដូចម្តេច សេចក្តីរំលត់សង្ខារ តើដូចម្តេច សេចក្តីប្រតិបត្តិ ជាដំណើរដើម្បីរំលត់សង្ខារ តើដូចម្តេច ។ ម្នាលអាវុសោទាំងឡាយ សង្ខារនេះ មាន ៣ គឺ កាយសង្ខារ ១ វចីសង្ខារ ១ ចិត្តសង្ខារ ១ សេចក្តីកើតឡើងនៃសង្ខារ ព្រោះសេចក្តីកើតឡើងនៃអវិជ្ជា សេចក្តីរំលត់សង្ខារ ព្រោះសេចក្តីរំលត់អវិជ្ជា អរិយមគ្គ ប្រកបដោយអង្គ ៨ នេះឯង ជាសេចក្តីប្រតិបត្តិជាដំណើរ​ដើម្បី​រំលត់​​សង្ខារ​គឺ សម្មាទិដ្ឋិ ។បេ។ សម្មាសមាធិ ។ ម្នាលអាវុសោទាំងឡាយ កាលណា​អរិយ​សាវ័ក ស្គាល់ច្បាស់នូវសង្ខារយ៉ាងនេះ ស្គាល់ច្បាស់នូវសេចក្តី​កើត​ឡើង​នៃ​សង្ខា​​រយ៉ាងនេះ ស្គាល់ច្បាស់នូវសេចក្តីរំលត់សង្ខារយ៉ាងនេះ ស្គាល់ច្បាស់​នូវសេចក្តីប្រតិបត្តិ ជាដំណើរដើម្បីរំលត់សង្ខារយ៉ាងនេះ អរិយសាវ័កនោះ លះចោលអនុស័យគឺរាគៈ ដោយសព្វគ្រប់ បន្ទោបង់អនុស័យ គឺបដិឃៈ ដក​ចេញ​​​​នូវអនុស័យគឺមានះ ប្រហែលនឹងទិដ្ឋិថា អាត្មាអញមានដូច្នេះ ហើយ​លះ​បង់​នូវអវិជ្ជា ញុំាងវិជ្ជាឲ្យកើតឡើង ហើយធ្វើនូវទីបំផុត នៃទុក្ខក្នុង​បច្ចុប្បន្ន​នេះ​បាន ម្នាលអាវុសោទាំងឡាយ អរិយសាវ័ក ជាសម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ បានមកកាន់​ព្រះ​សទ្ធម្ម​នេះ ដោយហេតុប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២៨' href='#km១២៨'>១២៨</a>ភិក្ខុទាំងឡាយនិយាយថា ម្នាលអាវុសោ បរិយាយឯទៀតនៅ មានដែរឬ ។បេ។ ព្រះសារីបុត្រឆ្លើយតបថា ម្នាលអាវុសោទាំងឡាយនៅមាន ដែរ ហើយនិយាយថា ម្នាលអាវុសោទាំងឡាយ កាលណាអរិយសាវ័កស្គាល់ ច្បាស់នូវអវិជ្ជាផង ស្គាល់ច្បាស់នូវសេចក្តីកើតឡើងនៃអវិជ្ជាផង ស្គាល់​ច្បាស់​នូវ​​សេចក្តីរំលត់អវិជ្ជាផង ស្គាល់ច្បាស់នូវសេចក្តីប្រតិបត្តិជាដំណើរ ដើម្បី​រំលត់​អវិជ្ជាផង ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជា​អ្នក​មាន​ទិដ្ឋិ​ត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ បាន​មក​កាន់​ព្រះ​សទ្ធម្ម​នេះ ដោយហេតុប៉ុណ្ណេះឯង ក្នុងកាលនោះ ។ ម្នាលអាវុសោទាំងឡាយ អវិជ្ជាទាំងឡាយ តើដូចម្តេច សេចក្តីកើតឡើងនៃអវិជ្ជា តើដូចម្តេច សេចក្តី​រំលត់​អវិជ្ជា តើដូចម្តេច សេចក្តីប្រតិបត្តិជាដំណើរដើម្បីរំលត់អវិជ្ជា តើ​ដូច ម្តេច ។ ម្នាលអាវុសោទាំងឡាយ សេចក្តីមិនដឹងទុក្ខ ១ សេចក្តីមិនដឹងហេតុ​ឲ្យ​កើត​​​ទុក្ខ ១ សេចក្តីមិនដឹងព្រះនិព្វានជាគ្រឿងរំលត់ទុក្ខ​ ១ សេចក្តី​មិនដឹ​ង​បដិបទាជាដំណើរដើម្បីរំលត់ទុក្ខ ១ ម្នាលអាវុសោ នេះឯងហៅថា អវិជ្ជា ។ សេចក្តី​​​កើតឡើងនៃអវិជ្ជា ព្រោះសេចក្តីកើតឡើងនៃអាសវៈ សេចក្តីរំលត់អវិជ្ជា ព្រោះ​​សេចក្តីរំលត់អាសវៈ អរិយមគ្គប្រកបដោយអង្គ ៨ នេះឯង ជាសេចក្តី​ប្រតិបត្តិជាដំណើរដើម្បីរំលត់អវិជ្ជាគឺ សម្មាទិដ្ឋិ ។បេ។ សម្មាសមាធិ ។ ម្នាល​អាវុសោ​​​ទាំងឡាយ កាលណាអរិយសាវ័ក ស្គាល់ច្បាស់នូវអវិជ្ជាយ៉ាងនេះ ស្គាល់​​​ច្បាស់ នូវសេចក្តីកើតឡើងនៃអវិជ្ជាយ៉ាងនេះ ស្គាល់ច្បាស់នូវសេចក្តី​រំលត់​​​​​​អវិជ្ជាយ៉ាងនេះ ស្គាល់ច្បាស់នូវសេចក្តីប្រតិបត្តិ ជាដំណើរ​ដើម្បី​រំលត់​អវិជ្ជា​យ៉ាងនេះ អរិយសាវ័កនោះលះចោលអនុស័យគឺរាគៈ បន្ទោបង់​អនុស័យ គឺបដិឃៈ ដកចេញនូវអនុស័យគឺមានះ ប្រហែលនឹងទិដ្ឋិថាអាត្មា​អញមាន​ដូច្នេះ លះបង់នូវអវិជ្ជាញុំាងវិជ្ជាឲ្យកើតឡើង ហើយធ្វើនូវទីបំផុតនៃ​ទុក្ខ​ក្នុង​បច្ចុប្បន្ន​នេះបាន ម្នាលអាវុសោទាំងឡាយ អរិយសាវ័កជាសម្មាទិដ្ឋិ ជា​​​​អ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ មកកាន់​ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។</p>
        <p><a class='ref km' id='km១២៩' href='#km១២៩'>១២៩</a>ភិក្ខុទាំងអម្បាលនោះ ត្រេកអរអនុមោទនា ចំពោះភាសិតរ​បស់​ព្រះ​សារីបុត្រដ៏មានអាយុថា ម្នាលអាវុសោ ប្រពៃហើយ បានសួរប្រស្នា​នឹង​ព្រះ​សារី​បុត្រ​ដ៏មានអាយុតទៅទៀតថា ម្នាលអាវុសោ អរិយសាវ័កជាសម្មាទិដ្ឋិ ជា​អ្នក​មាន​ទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុងព្រះធម៌ បានមក​កាន់​​​ព្រះសទ្ធម្មនេះ ដោយបរិយាយដទៃនៅមានដែរឬ ។</p>
        <p><a class='ref km' id='km១៣០' href='#km១៣០'>១៣០</a>ព្រះសារីបុត្រឆ្លើយតបថា ម្នាលអាវុសោទាំងឡាយ បរិយាយ​ឯ​ទៀតនៅមាន ហើយនិយាយថា ម្នាលអាវុសោទាំងឡាយ កាលណា​អរិយ-​សាវ័ក ស្គាល់ច្បាស់នូវអាសវៈផង ស្គាល់ច្បាស់នូវសេចក្តីកើត​ឡើងនៃអាសវៈ​ផង ស្គាល់ច្បាស់នូវសេចក្តីរំលត់អាសវៈផង ស្គាល់ច្បាស់នូវសេចក្តីប្រតិបត្តិ ជា​ដំណើរដើម្បីរំលត់អាសវៈផង ម្នាលអាវុសោទាំងឡាយ អរិយសាវ័កជា​សម្មាទិដ្ឋិ ជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រក្នុង​ព្រះ​ធម៌ បានមកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ ម្នាលអាវុសោទាំងឡាយ អាសវៈតើដូចម្តេច សេចក្តីកើតឡើងនៃអាសវៈ តើ​ដូចម្តេច សេចក្តីរំលត់អាសវៈតើដូចម្តេច សេចក្តីប្រតិបត្តិជាដំណើរ​ដើម្បី​រំលត់​អាសវៈតើដូចម្តេច ម្នាលអាវុសោទាំងឡាយ អាសវៈនេះ មាន ៣ គឺ កាមាសវៈ​​​ ១ ភវាសវៈ ១ អវិជ្ជាសវៈ ១ ។ សេចក្តីកើតឡើងនៃអាសវៈ ព្រោះ​សេចក្តី​​កើត​​​ឡើងនៃអវិជ្ជា សេចក្តីរំលត់អាសវៈព្រោះសេចក្តីរំលត់អវិជ្ជា អរិយមគ្គ​​​​​​​​​​​​​​​​​​ប្រកបដោយអង្គ ៨ នេះឯង ជាសេចក្តីប្រតិបត្តិជាដំណើរ​ដើម្បី​រំលត់​អាសវៈ​​ អរិយមគ្គនោះគឺ សម្មាទិដ្ឋិ ១ សម្មាសង្កប្បៈ ១ សម្មាវាចា ១ សម្មាកម្មន្តៈ ១ សម្មាអាជីវៈ ១ សម្មាវាយាម ១ សម្មាសតិ ១ សម្មាសមាធិ ១ ។ ម្នាល​អាវុសោ​​ទាំងឡាយ កាលណាអរិយសាវ័ក ស្គាល់ច្បាស់នូវអាសវៈយ៉ាងនេះ ស្គាល់​ច្បាស់​​​នូវសេចក្តីកើតឡើង នៃអាសវៈយ៉ាងនេះ ស្គាល់ច្បាស់​នូវ​សេចក្តី​រំលត់​អាសវៈ​​​យ៉ាងនេះ ស្គាល់ច្បាស់នូវសេចក្តីប្រតិបត្តិ ជាដំណើរដើម្បីរំលត់​អាសវៈ​យ៉ាងនេះ អរិយសាវ័កនោះ លះចោលអនុស័យគឺរាគៈ ដោយសព្វគ្រប់បន្ទោ​បង់​​​អនុស័យគឺបដិឃៈ ដកចេញនូវអនុស័យគឺមានះ ប្រហែលនឹងទិដ្ឋិថា អាត្មាអញមានដូច្នេះ លះបង់នូវអវិជ្ជាញុំាងវិជ្ជាឲ្យកើតឡើង ហើយធ្វើនូវ​ទី​បំ ផុ​ត​​នៃទុក្ខក្នុងបច្ចុប្បន្ននេះបាន ម្នាលអាវុសោទាំងឡាយ អរិយសាវ័កជា​ សម្មា​ទិដ្ឋិជាអ្នកមានទិដ្ឋិត្រង់ ប្រកបដោយសេចក្តីជ្រះថ្លា មិនញាប់ញ័រ​ក្នុង​ព្រះធម៌ បានមកកាន់ព្រះសទ្ធម្មនេះ ដោយហេតុប៉ុណ្ណេះឯង ក្នុងកាលនោះ ។ លុះ​ព្រះសារីបុត្រដ៏មានអាយុ ពោលពាក្យនេះហើយ ភិក្ខុទាំងអម្បាលនោះ មាន​ចិត្តត្រេកអរ រីករាយចំពោះភាសិតរបស់ព្រះសារីបុត្រដ៏មានអាយុ ។</p>
        <p>ចប់ សម្មាទិដ្ឋិសូត្រ ទី ៩ ។</p>
        <p>ធម្មជាតណា ក្នុងពាក្យដែលលោកពោលថា កតមំ បនាវុសោ (ម្នាលអាវុសោ តើដូចម្តេច) មាន ៦ បទគឺ ទុក្ខ ជរា មរណ ឧបាទាន សឡាយតន នាមរូប វិញ្ញាណ ។ ធម្មជាតិណា ក្នុងពាក្យដែលលោកពោលថា កតមា បនាវុសោ (ម្នាលអាវុសោ តើដូចម្តេច) មាន ៤ គឺ ជាតិ តណ្ហា វេទនា ជាគម្រប់៤នឹងអវិជ្ជា ។ សភាវៈណា ក្នុងពាក្យដែលលោកពោលថា កតមំ បនាវុសោ (ម្នាលអាវុសោ តើដូចម្តេច) មាន ៥ បទគឺ អាហារ ភព ផស្សៈ សង្ខារ ជាគម្រប់ ៥ នឹងអាសវៈ ។ ធម្មជាតនោះ លោកពោលថា មាន កតមំ (តើដូចម្តេច) ៦ លើក មាន កតមានិ ច (តើដូចម្តេច) ៤ លើក លោកពោលថាមាន កតមោ (តើដូចម្តេច) ៥ លើក រួមបទនៃសង្ខារធម៌ទាំងអស់ត្រូវជា ១៥ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>