<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.11' lang='km'>
        <header>
            <ul>
                <li>ជដិលវគ្គទី ២</li>
            </ul>
            <h1>ជដិលសូត្រ ទី ១</h1>
        </header>
        <p><a class='ref km' id='km358' href='#km358'>៣៥៨</a>សម័យនោះ ព្រះមានព្រះភាគ ទ្រង់គង់នៅលើមិគារមាតុ-ប្រាសាទ ក្នុង​បុព្វារាម ទៀបក្រុងសាវត្ថី ។ ក៏សម័យនោះឯង ព្រះមានព្រះភាគ ទ្រង់ចេញចាកផលសមាបត្តិ ក្នុងសាយណ្ហសម័យ ហើយទ្រង់គង់ត្រង់ក្លោងទ្វារខាងក្រៅ ។ គ្រានោះ ព្រះបាទបសេនទិកោសល ចូលទៅគាល់ព្រះមានព្រះភាគ លុះចូលទៅដល់ ថ្វាយបង្គំព្រះមានព្រះភាគហើយ ទ្រង់គង់នៅក្នុងទីសមគួរ​ ។ </p>
        <p><a class='ref km' id='km359' href='#km359'>៣៥៩</a>ក៏សម័យនោះឯង ពួកជដិល ៧ នាក់ ពួកនិគ្រន្ថ ៧ នាក់ ពួកអចេល ៧ នាក់ ពួកឯកសាដកបុគ្គល ៧ នាក់ ពួកបរិព្វាជក ៧ នាក់ មានរោមក្លៀក មានក្រចក និងរោម ឯទៀតដុះវែងៗ នាំគ្នារែកអម្រែកផ្សេងៗ ដើរជិតព្រះមានព្រះភាគ​ ហើយហួស​ទៅ ។ លំដាប់នោះឯង ព្រះបាទបសេនទិកោសល​ ទ្រង់ក្រោកអំពីអាសនៈ ធ្វើនូវ​ឧត្តរាសង្គ ឆៀងព្រះអង្សាម្ខាង លុតព្រះជានុមណ្ឌលខាងស្ដាំលើផែនដី ប្រណម្យអញ្ជលី​ចំពោះ ជដិល ៧ នាក់ផង និគ្រន្ថ ៧ នាក់ផង អចេល ៧ នាក់ផង ឯកសាដក-បុគ្គល ៧ នាក់ផង បរិព្វាជក ៧ នាក់ផង ទ្រង់ប្រកាសព្រះនាមអស់វរៈបីដងថា បពិត្រលោក​ទាំងឡាយដ៏ចម្រើន ខ្ញុំជាព្រះរាជាបសេនទិកោសល . . . បពិត្រលោកទាំងឡាយ​ដ៏​ចម្រើន ខ្ញុំជាព្រះរាជាបសេនទិកោសល ។ កាលដែលជដិល ៧ នាក់ និគ្រន្ថ ៧ នាក់ អចេល ៧ នាក់ ឯកសាដកបុគ្គល ៧ នាក់ បរិព្វាជក ៧ នាក់ទាំងនោះ ចៀសចេញ​ទៅមិន​យូរប៉ុន្មាន ទើបព្រះបាទបសេនទិកោសល ចូលទៅគាល់ព្រះមានព្រះភាគ លុះស្ដេចចូល​ទៅ​​ដល់ ថ្វាយបង្គំព្រះមានព្រះភាគ ហើយទ្រង់គង់ក្នុងទីសមគួរ ។ លុះព្រះ​បាទបសេនទិកោសល ទ្រង់គង់ក្នុងទីសមគួរហើយ ក្រាបបង្គំទូលព្រះមានព្រះភាគដូច្នេះ​ថា បពិត្រព្រះអង្គដ៏ចម្រើន​ បុគ្គលទាំងឡាយណា ជាព្រះអរហន្តក្ដី ជាអ្នកដល់នូវព្រះ​អរហត្ត​​​មគ្គ​​​ក្ដី ក្នុងលោក​ បណ្ដាបុគ្គលទាំងនោះ លោកអស់ទាំងនេះ ជាព្រះអរហន្ត​មួយដែរ ។</p>
        <p><a class='ref km' id='km360' href='#km360'>៣៦០</a>ព្រះអង្គត្រាស់តបថា បពិត្រមហារាជ ពាក្យថាបុគ្គលពួកនេះ ជាព្រះអរហន្តក្ដី បុគ្គលពួកនេះ ដល់នូវព្រះអរហត្តមគ្គក្ដី ដូច្នេះនេះ ព្រះអង្គជាគ្រហស្ថ នៅបរិភោគកាម អាស្រ័យព្រះក្រឡាបន្ទំចង្អៀតដោយព្រះរាជបុត្រ ប្រើប្រាស់នូវខ្លឹមចន្ទន៍ដ៏ល្អិត ទ្រទ្រង់នូវកម្រងផ្កា គ្រឿងក្រអូបនិងគ្រឿងលាប ត្រេកអរនូវមាសនិងប្រាក់ ក៏ដឹងបានដោយក្រពេកណាស់ បពិត្រមហារាជ សីល បុគ្គលគប្បីដឹងបានដោយការនៅរួមគ្នា ក៏សីលនោះឯង បុគ្គលគប្បីដឹងបានដោយការវែង មិនគប្បីដឹងបានដោយកាលខ្លីទេ បុគ្គល​​ធ្វើទុកក្នុងចិត្រទើបដឹងបាន បុគ្គលមិនធ្វើទុកក្នុងចិត្ត មិនគប្បីដឹងបានឡើយ បុគ្គល​​មានបញ្ញា ទើបដឹងបាន បុគ្គលឥតបញ្ញា មិនគប្បីដឹងបានឡើយ បពិត្រមហារាជ សេចក្ដីស្អាត បុគ្គលគប្បីដឹងបានដោយពាក្យសំដី​ ឯសេចក្ដីស្អាតនោះ បុគ្គលគប្បីដឹងបានដោយកាលវែង មិនគប្បីដឹងបានដោយកាលខ្លីឡើយ បុគ្គលធ្វើទុកក្នុងចិត្ត ទើបដឹងបាន បុគ្គលមិនធ្វើទុកក្នុងចិត្ត មិនគប្បីដឹងបានឡើយ បុគ្គលមានបញ្ញា ទើបដឹងបាន បុគ្គលឥតបញ្ញា មិនគប្បីដឹងបានឡើយ បពិត្រមហារាជ កម្លាំងបញ្ញា បុគ្គលគប្បីដឹងក្នុងពេលដែលមានសេចក្ដីអន្តរាយ ឯកម្លាំងនោះ បុគ្គលគប្បីដឹងបានដោយកាលវែង មិនគប្បីដឹងបានដោយកាលខ្លីឡើយ បុគ្គលធ្វើទុកក្នុងចិត្ត ទើបដឹងបាន បុគ្គលមិនធ្វើទុកក្នុងចិត្ត មិនគប្បីដឹងបានឡើយ បុគ្គលមានបញ្ញា ទើបដឹងបាន បុគ្គលឥតបញ្ញា មិនគប្បីដឹងបានឡើយ បពិត្រមហារាជ បញ្ញា បុគ្គលគប្បីដឹងបានដោយការសាកសួរ ឯបញ្ញានោះ បុគ្គលគប្បីដឹងបានដោយកាលវែង មិនគប្បីដឹងបាន ដោយកាលខ្លីឡើយ បុគ្គលធ្វើទុកក្នុងចិត្ត ទើបដឹងបាន បុគ្គលមិនធ្វើទុកក្នុងចិត្ត មិនគប្បីដឹងបានឡើយ បុគ្គលមានបញ្ញា ទើបដឹងបាន បុគ្គលឥតបញ្ញា មិនគប្បីដឹងបានឡើយ ។ </p>
        <p><a class='ref km' id='km361' href='#km361'>៣៦១</a>ព្រះបាទបសេនទិកោស ទូលថា បពិត្រព្រះអង្គដ៏ចម្រើន អស្ចារ្យណាស់ បពិត្រព្រះអង្គដ៏ចម្រើន ចំឡែកណាស់ បពិត្រព្រះអង្គដ៏ចម្រើន ព្រោះថា ព្រះអង្គបានសំដែងសេចក្ដីនេះថា បពិត្រមហារាជ ពាក្យនេះព្រះអង្គជាគ្រហស្ថ នៅបរិភោគកាម ដឹងបានដោយកម្រ ។ បេ ។ បុគ្គលមានបញ្ញា ទើបដឹងបាន បុគ្គលឥតបញ្ញា មិនគប្បីដឹងបានឡើយ បពិត្រព្រះអង្គដ៏ចម្រើន ​ពួកបុរសរបស់ខ្ញុំព្រះអង្គទាំងនេះ ជាអ្នកឈ្លបដើររករឿង បានដឹងរឿងអ្នកជនបទរួចត្រលប់មកវិញ កាលបើបុរសទាំងនោះ យករឿងបានមុនហើយ ទើបខ្ញុំព្រះអង្គពិនិត្យជាខាងក្រោយ បពិត្រព្រះអង្គដ៏ចម្រើន ឥឡូវនេះ បុរសទាំងនោះ បានបន្សាត់បង់នូវធុលីនិងមន្ទិលនោះ ងូតដោយស្រួលបួល លាបដោយប្រពៃហើយ កោរសក់និងពុកមាត់ ស្លៀកសំពត់មានពណ៌ស ឲ្យគេបម្រើឆ្អែតស្កប់ស្កល់ ដោយកាមគុណទាំង ៥ ។</p>
        <p><a class='ref km' id='km362' href='#km362'>៣៦២</a>គ្រានោះ ព្រះមានព្រះភាគ ទ្រង់ជ្រាបនូវសេចក្ដីនុ៎ះហើយ ទើបត្រាស់នូវ​គាថាទាំងឡាយនេះ ក្នុងវេលានោះថា</p>
        <p>ជនមិនមែនមានជាតិល្អ ដោយសម្បុរនិងរូបទេ បុគ្គលមិនត្រូវស្និទ្ធស្នាល​ ដោយ​​ការ​​ឃើញភ្លាមទេ ព្រោះថា ពួកជនមិនសង្រួម ត្រាច់ទៅក្នុងលោក​នេះ​បាន ដោយសារភណ្ឌបរិក្ខាររបស់ពួកជនដែលសង្រួមល្អ កុណ្ឌលជាវិការ​នៃដី មានរូបប្រៀបដូចជាកុណ្ឌលមាសក្ដី មាសកជាវិការៈ នៃលោហៈ​ស្រោប​ដោយមាសក្ដី (យ៉ាងណា) ជនទាំងឡាយ មានបរិវារហែហម មិនស្អាតខាងក្នុង ស្អាតតែខាងក្រៅ តែងត្រាច់ទៅក្នុងលោក​បាន (យ៉ាងនោះដែរ) ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>