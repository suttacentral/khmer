<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='dn21' lang='km'>
        <header>
            <ul>
            </ul>
            <h1>សក្កបញ្ហសូត្រទី៨</h1>
        </header>
        <p><a class='ref km' id='km៨៥' href='#km៨៥'>៨៥</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់​គង់នៅក្នុងឥន្ទសាលគុហា ជិតភ្នំវេទិយកៈ (តាំងនៅ) ជាខាងកើត​នៃ​ក្រុង​រាជគ្រឹះ ជាខាងជើងនៃព្រាហ្មណគ្រាម ឈ្មោះអម្ពសណ្ឌៈ ក្នុងដែន​មគធៈ ។ ក៏សម័យនោះឯង សក្កទេរាជ ជាធំជាងពួកទេវតា មានសេចក្តី​ខ្វល់ខ្វាយកើតឡើង ដើម្បីនឹងទៅគាល់ព្រះមានព្រះភាគ ។ វេលានោះឯង សក្កទេវរាជ ជាធំជាងពួកទេវតា ទ្រង់បរិវិតក្កដូច្នេះថា ឥឡូវនេះ ព្រះមាន​ព្រះភាគ ជាអរហន្តសម្មាសម្ពុទ្ធ ទ្រង់គង់នៅក្នុងទីណាហ្ន៎ ។ សក្កទេវរាជ​ជាធំជាងពួកទេវតា បានទតឃើញព្រះមានព្រះភាគ ទ្រង់គង់នៅក្នុងឥន្ទ សាលគុហា ជិតភ្នំវេទិយកៈ ជាខាងកើតនៃក្រុងរាជគ្រឹះ ជាខាងជើង​នៃ​ព្រាហ្មណគ្រាម ឈ្មោះអម្ពសណ្ឌៈ ក្នុងដែនមគធៈ លុះឃើញហើយ ក៏ត្រាស់​ហៅពួកទេវតា ដែលនៅក្នុងឋានតាវត្តិង្សមកប្រាប់ថា ម្នាលគ្នាយើង​ទាំង​ឡាយ ឥឡូវនេះ ព្រះមានព្រះភាគជាម្ចាស់អង្គនេះ ទ្រង់គង់នៅក្នុង​ឥន្ទសាល​គុហា ជិតភ្នំវេទិយកៈ ជាខាងកើតនៃក្រុងរាជគ្រឹះ ជាខាងជើងនៃ​ព្រហ្មណគ្រាម ឈ្មោះអម្ពសណ្ឌៈ ក្នុងដែនមគធៈ ម្នាលគ្នាយើងទាំងឡាយ បើដូច្នោះ គួរយើងទាំងអស់គ្នា ចូលទៅគាល់ព្រះមានព្រះភាគ ជាអរហន្ត​សម្មាសម្ពុទ្ធអង្គនោះ ។ ពួកទេវតាដែលឋិតនៅក្នុងឋានតាវត្តិង្ស ក៏ទទួល​ព្រះ​រាជឱង្ការនៃសក្កទេវរាជ ជាធំជាងពួកទេវតាថា ព្រះករុណាថ្លៃវិសេស សេចក្តី​ចម្រើន ចូរមានដល់ព្រះអង្គ ។ លំដាប់នោះ សក្កទេវរាជ ជាធំជាង​ពួកទេវតា ទ្រង់ត្រាស់ហៅបញ្ចសិខគន្ធព្វបុត្តថា ម្នាលអ្នកបញ្ចសិខៈ ឥឡូវ​នេះ ព្រះមានព្រះភាគអង្គនេះ ទ្រង់គង់នៅក្នុងឥន្ទសាលគុហា ជិតភ្នំវេទិយកៈ ជា​ខាងកើតនៃក្រុងរាជគ្រឹះ ជាខាងជើងនៃព្រាហ្មណគ្រាម ឈ្មោះ​អម្ពសណ្ឌៈ ក្នុងដែនមគធៈ ម្នាលអ្នកបញ្ចសិខៈ បើដូច្នោះ គួរយើងចូលទៅគាល់​ព្រះ​មាន​ព្រះភាគ ជាអរហន្តសម្មាសម្ពុទ្ធអង្គនោះ ។ បញ្ចសិខគន្ធព្វបុត្ត ក៏ទទួល​ព្រះរាជឱង្ការនៃសក្កទេវរាជ ជាធំជាងពួកទេវតាថា ព្រះករុណាថ្លៃវិសេស សេចក្តី​ចម្រើន ចូរមានដល់ព្រះអង្គ ហើយក៏កាន់ពិណ មានសម្បុរលឿង ដូចផ្លែព្នៅទុំ ដើរតាមក្រោយនៃសក្កទេវរាជ ជាធំជាងពួកទេវតា ។ ក្នុង​ខណៈនោះឯង សក្កទេវរាជជាធំជាងពួកទេវតា មានពួកទេវតាដែលឋិត​នៅក្នុងជាន់តាវត្តិង្សចោមរោមហែហម មានបញ្ចសិខគន្ធព្វបុត្ត ជាអ្នកនាំមុខ ក៏បាត់អំពីពពួកទេវតា ដែលឋិតនៅក្នុងឋានតាវត្តិង្ស មកប្រតិស្ឋាននៅលើ​ភ្នំវេទិយកៈ ជាខាងកើតនៃក្រុងរាជគ្រឹះ ជាខាងជើងនៃព្រាហ្មណគ្រាម ឈ្មោះអម្ពសណ្ឌៈ ក្នុងដែនមគធៈ (ដោយឆាប់រហ័ស) ប្រៀបដូចបុរស​មាន​កម្លាំង​​លាដៃដែលខ្លួនបត់ចូល ឬបត់ចូលនូវដៃដែលលាចេញដូច្នោះឯង ។ ក្នុងសម័យនោះឯង ភ្នំវេទិយកៈ និងព្រាហ្មណគ្រាម ឈ្មោះអម្ពសណ្ឌៈ ក៏មាន​​ពន្លឺព្រោងព្រាត ដោយទេវានុភាពនៃពួកទេវតា ។ បានឮថា ពួក​មនុស្ស​ក្នុងស្រុកជិតខាងនិយាយគ្នាយ៉ាងនេះថា ថ្ងៃនេះ ភ្នំវេទិយកៈរុងរឿង ថ្ងៃនេះ ភ្លើងឆេះភ្នំវេទិយកៈ ថ្ងៃនេះ ភ្នំវេទិយកៈ ភ្លឺច្រាលរន្ទាល ភ្នំវេទិយកៈ និងព្រាហ្មណគ្រាម ឈ្មោះអម្ពសណ្ឌៈ ហេតុអ្វីបានជាមានពន្លឺភ្លឺក្រៃពេកក្នុង​ថ្ងៃនេះ ។ ពួកមនុស្សទាំងនោះ ក៏មានសេចក្តីតក់ស្លុតព្រឺរោម ។ គ្រានោះ សក្កទេវរាជ ជាធំជាងពួកទេវតា ទ្រង់ត្រាស់ហៅបញ្ចសិខគន្ធព្វបុត្តមកថា នែអ្នកបញ្ចសិខៈ ព្រះតថាគតទាំងឡាយ ព្រះអង្គមានឈាន ត្រេកអរ​ក្នុង​ឈាន ព្រះអង្គសម្ងំនៅដោយកម្មដ្ឋានបានភ្លាម ៗ (ព្រោះហេតុនោះ) បុគ្គល ដូចយ៉ាងយើង ដែលជាអ្នកមានរាគៈ ទោសៈ មោហៈ នឹងចូលទៅគាល់បាន​ដោយលំបាក នែអ្នកបញ្ចសិខៈ បើដូច្នោះ គួរអ្នកធើ្វឲ្យព្រះមានព្រះភាគ ពេញព្រះហឫទ័យ (បើកឱកាសឲ្យ) ជាមុខសិន ម្នាលអ្នក បើអ្នកបានធើ្វឲ្យ​ព្រះអង្គពេញព្រះហឫទ័យជាមុនហើយ សិមយើងទាំងឡាយ ចូល​ទៅគាល់​ព្រះមានព្រះភាគ ជាអរហន្តសម្មាសម្ពុទ្ធអង្គនោះ ក្នុងកាលជាខាងក្រោយ ។ បញ្ចសិខគន្ធព្វបុត្ត ទទួលព្រះរាជឱង្ការរបស់សក្កទេវរាជ ជាធំជាងពួក​ទេវតា​​​ថា ព្រះករុណាថ្លៃវិសេស សេចក្តីចម្រើនចូរមានដល់ព្រះអង្គ ហើយក៏​កាន់​នូវ​ពិណមានសម្បុរលឿងដូចផ្លែព្នៅទុំ ចូលសម្តៅទៅត្រង់​ឥន្ទសាល-​គុហា លុះចូលទៅដល់ហើយ ក៏ឋិតនៅក្នុងទីសមគួរ ដោយគិតថា ទីត្រឹម​ប៉ុណ្ណេះ ព្រះមានព្រះភាគគង់នៅមិនឆ្ងាយពេក មិនជិតពេក អំពីអញ ទាំងព្រះអង្គ ក៏ទ្រង់ឮសំឡេងអញបានផង ។ លុះបញ្ចសិខគន្ធព្វបុត្ត ឋិត នៅ​ក្នុងទីសមគួរហើយ ក៏ចាប់ដេញពិណមានសម្បុរលឿងដូចជាផែ្លព្នៅទុំ ហើយ ច្រៀងនូវគាថាទាំងនេះ ដែលប្រកបដោយព្រះពុទ្ធ ព្រះធម៌ ព្រះសង្ឃ ព្រះអរហន្ត ព្រមទាំងប្រកបដោយកាម ថា​៖</p>
        <p><a class='ref km' id='km៨៦' href='#km៨៦'>៨៦</a>ម្នាលនាងសុរិយវច្ឆសា ដ៏ចម្រើន បងសូម​ថ្វាយបង្គំ នូវទេវរាជព្រះនាមតិម្ពរុ ជាបិតារបស់នាង ដោយហេតុ ដែលនាងកើតមកហើយ មានលម្អជា​ទីញុំាង​សេចក្តីត្រេកអរ ឲ្យកើតដល់បង ។ ដូចខ្យល់​ជាទីត្រេកអរ របស់បុគ្គល អ្នកមានញើស ពុំនោះ​សោត ដូចទឹកសម្រាប់ផឹក ជាទីត្រេកអរ របស់បុគ្គល​អ្នកស្រេកទឹក នាងមានពន្លឺរស្មីនៃអវៈយវៈ ជាទី​ស្រឡាញ់​ពេញចិត្តនៃបង ដូចនវលោកុត្តរធម៌ ជាទី ស្រឡាញ់ របស់ពួកព្រះអរហន្តដូច្នោះ ។ ម្នាល​នាង​ដ៏ចម្រើន ចូរនាងជួយលត់ (សេចក្តីក្រហល់​ក្រហាយ​​របស់បង) ចេញដូចគេដាក់ថ្នាំដល់អ្នកជំងឺ ពុំនោះ​ដូច​គេ​ឲ្យភោជនដល់អ្នក កំពុងឃ្លាន ពុំនោះសោត ដូចគេលត់ភ្លើងកំពុង ឆេះដោយទឹក ។ សូមឲ្យបង​បានអែបនែបត្រង់ចន្លោះស្តន និងឧទររបស់នាង ដូចជាដំរីមានសេចក្តីក្រហល់ក្រហាយ ក្នុងរដូវប្រាំង បានចុះកាន់ស្រះឈូកមានទឹកដ៏ត្រជាក់ ប្រកប​ដោយ​​​លម្អង នៃកេសរផ្កាឈូកដូច្នោះឯង ។ បង ងោងងប់ព្រោះភ្លៅរបស់នាង ដែលបរិបូណ៌ដោយ លក្ខណៈ ក៏លែងស្គាល់ហេតុ (ដែលនាំឲ្យប្រាស​ចាក​រាគៈ) ដូចជាដំរី (ចុះប្រេង) ហួសវិស័យកងេ្វរ គិតថា អញឈ្នះ ផ្លែកងេ្វរនិងលំពែង ។ បងមានចិត្តស្លុង​ចុះ​ហើយក្នុងនាង បងមិនអាចនឹងទាញចិត្តដែលង​ប់​ស៊ប់​ហើយ ឲ្យត្រឡប់ វិញបានឡើយ ដូចជាត្រីលេប​សន្ទូច ។ ម្នាលនាង មានភ្លៅ ដូចបណ្តូលចេក ដ៏​ចម្រើន ចូរនាងឱបបង ម្នាលនាង មានភែ្នកស្រទន់ ចូរនាងមកកៀកបង ម្នាលនាងមានរូបឆោម ដ៏ល្អ ចូរនាងមកឱបរឹតបង ការឱបរឹតនេះ បងត្រូវការ ណាស់ ។ កាមរបស់បងមានតិចដែរទេ តែព្រោះ​នាងមាន សក់ត្រសាយងឡើង សេចក្តីប្រាថ្នានៃបង ក៏កើតមានជា អនេក ដូចទក្ខិណាទាន ដែល​គេ​ថ្វាយ ចំពោះព្រះអរហន្ត ។ ម្នាលនាងមានលម្អសព្វ​សព៌ាង្គ បុណ្យណាដែលបងបានធើ្វហើយ ចំពោះ​ព្រះអរហន្តទាំងឡាយ ជាអ្នកនឹងធឹង បុណ្យរបស់​បងនោះ សូមជួយបងឲ្យបានភប់ប្រសព្វនឹងនាង ។ ម្នាលនាង មានលម្អអស់អង្គ បុណ្យណាដែលបង​បានធើ្វហើយ ក្នុងមណ្ឌលនៃប្រឹថពីនេះ បុណ្យរបស់​បងនោះ សូមជួយបងឲ្យបានភប់ប្រសព្វនឹងនាង​ ។ ព្រះមុនីជាសក្យបុត្រ ទ្រង់ប្រកបដោយឈាន គង់​នៅ​តែ​មួយព្រះអង្គឯង មានព្រះប្រាជ្ញាស្មារតី ព្រះ​អង្គ​ខំស្វែងរកព្រះនិញ្វន យ៉ាងណា ម្នាលនាង​សុរិយវច្ឆសា បងក៏ខំសែ្វងរកនាង យ៉ាងនោះដែរ ។ មួយទៀត សមេ្តចព្រះមុនី ព្រះអង្គបានសម្រេច នូវ សម្ពោធិញ្ញាណ ដ៏ឧត្តមហើយ ទ្រង់រីករាយ​ព្រះ​ហឫទ័យ យ៉ាងណាមិញ ម្នាលនាងកល្យាណី ខ្លួន​បង​​បើបានមូលមិត្ត នឹងនាងហើយ ក៏នឹងរីករាយ​ក្នុងចិត្ត យ៉ាងនោះដែរ ។ ម្នាលនាងដ៏ចម្រើន បើ​សក្កទេវរាជ​ជាធំជាងពួកទេវតា ក្នុងជាន់តាវត្តិង្ស ទ្រង់​​ប្រទានពរដល់បង បងគប្បីប្រាថ្នានាង សេចក្តី​ប្រាថ្នាដែលមាំមួន (ក្នុងចិត្ត) របស់បងយ៉ាងនេះ ។ ម្នាល​នាង​ទេវធីតា មានប្រាជ្ញាឈ្លាសវៃ នាងមានរូប​ប្រាកដដូច្នេះ ជាធីតារបស់អ្នកណា បងសូមថ្វាយ​បង្គំ​ចំពោះអ្នកនោះ ជាធីតារបស់នាង ដូចឈើដែល​ទើប​នឹងមានផ្កា ។</p>
        <p><a class='ref km' id='km៨៧' href='#km៨៧'>៨៧</a>កាលបើបញ្ចសិខគន្ធព្វបុត្ត ច្រៀងគាថាទាំងនោះ​យ៉ាងនេះ​ហើយ ព្រះមានព្រះភាគ ទ្រង់ត្រាស់សួរបញ្ចសិខគន្ធព្វបុត្ត​យ៉ាងនេះថា ម្នាល​​​​បញ្ចសិខៈ សំឡេងខែ្សពិណរបស់អ្នក សមល្មមគ្នានឹងសំឡេងច្រៀង ទាំងសំឡេងច្រៀងក៏សមល្មម គ្នានឹងសំឡេងខែ្សពិណ ម្នាលបញ្ចសិខៈ មួយ​ទៀត សំឡេងខែ្សពិណរបស់អ្នក មិនប្រព្រឹត្តកន្លងសំឡេងច្រៀង ទាំង​សំឡេង​ច្រៀងក៏មិនប្រព្រឹត្តកន្លងសំឡេងខែ្សពិណឡើយ ម្នាលបញ្ចសិខៈ គាថា​ទាំងនេះ ដែលប្រកបដោយព្រះពុទ្ធ ព្រះធម៌ ព្រះសង្ឃ ព្រះអរហន្ត ទាំងប្រកបដោយកាម តើអ្នកចងក្រងទុកតាំងពីកាលណាមក ។ បញ្ច-សិខគន្ធព្វ​បុត្ត ក្រាបបង្គំទូលថា បពិត្រព្រះអង្គដ៏ចម្រើន ខ្ញុំព្រះអង្គបានចង​ក្រងទុកមក តាំងអំពីសម័យ ដែលព្រះមានព្រះភាគទ្រង់បានត្រាស់​ដឹងជា​ដំបូង ហើយទ្រង់គង់នៅក្រោមដើមអជបាលនិគ្រោធ កែ្បរឆេ្នរស្ទឹងនេរញ្ជរា ក្នុងឧរុវេលាប្រទេសឯណោះ ។ បពិត្រព្រះអង្គដ៏ចម្រើន សម័យនោះ ខ្ញុំព្រះ​អង្គ ប្រាថ្នាចង់បាននូវនាងសុរិយវច្ឆសាដ៏ល្អ ដែលជាធីតានៃព្រះ​បាទ​តិម្ពរុគន្ធព្វរាជ ។ បពិត្រព្រះអង្គដ៏ចម្រើន តែនាងនោះឯង មានសេចក្តី​ស្រឡញ់ចំពោះបុរសដទៃវិញ គឺចង់បានសិខណ្ឌិទេវបុត្រ ជាបុត្តរបស់​មាតលីសង្គហកទេវបុត្ត ។ បពិត្រព្រះអង្គដ៏ចម្រើន ក្នុងកាលដែលខ្ញុំព្រះអង្គ មិនបាននាងនោះ ដោយបរិយាយណាមួយហើយ ទើបខ្ញុំព្រះអង្គកាន់ពិណ មានសម្បុរលឿងដូចផែ្លព្នៅទុំ ចូលសំដៅទៅត្រង់លំនៅ របស់ព្រះបាទ​តិម្ពរុគន្ធព្វរាជ លុះចូលទៅដល់ហើយ ក៏ដេញពិណមានសម្បុរលឿង ដូច​ផែ្ល​ព្នៅទុំហើយច្រៀងនូវគាថាទាំងនេះ ដែលប្រកបដោយព្រះពុទ្ធ ព្រះធម៌ ព្រះសង្ឃ ព្រះអរហន្ត ទាំងប្រកបដោយកាម ថា៖</p>
        <p>ម្នាលនាងទេវធីតា ឈ្មោះសុរិយវច្ឆសាដ៏ចម្រើន នាង​កើតមកហើយមានរូបល្អ បងសូមថ្វាយ​បង្គំនូវ​ទេវរាជ ព្រះនាមតិម្ពរុជាបិតារបស់នាង ដោយហេតុ​ដែលនាងកើតមកហើយ មានលំអជាទីញុំាង​សេចក្តី​ត្រេកអរ ឲ្យកើតដល់បង ។បេ។ ម្នាលនាងទេវធីតា មានប្រាជ្ញាឈ្លាសវៃ នាងមានរូបប្រាកដដូច្នេះ ជា​ធីតា​របស់អ្នកណា បងសូមថ្វាយបង្គំ ចំពោះអ្នក​នោះ ជាបិតារបស់នាង ដូចឈើដែលទើបនឹង មាន​ផ្កា ។</p>
        <p><a class='ref km' id='km៨៨' href='#km៨៨'>៨៨</a>បពិត្រព្រះអង្គដ៏ចម្រើន កាលបើខ្ញុំព្រះអង្គ ច្រៀងគាថា​យ៉ាងនេះហើយ នាងសុរិយវច្ឆសាដ៏ចម្រើន បាននិយាយ នឹងខ្ញុំព្រះអង្គ​យ៉ាង​នេះថា ម្នាលអ្នកនិទ៌ុក្ខ ខ្ញុំមិនដែលបានឃើញ ព្រះមានព្រះភាគ​អង្គនោះ ក្នុងទីចំពោះព្រះភក្ត្រសោះឡើយ ប៉ុនែ្ត កាលខ្ញុំចូលទៅរាំក្នុងរោង​ឈ្មោះសុធម្មារបស់ទេវតាទាំងឡាយ នៅក្នុងឋានតាវត្តិង្ស ក៏បានឮកិត្តិគុណ របស់ព្រះមានព្រះភាគនោះ ម្នាលអ្នកនិទ៌ុក្ខ កាលណាបើអ្នក និយាយ​សរសើរ​ព្រះមានព្រះភាគអង្គនោះ ការជួបគ្នាក្នុងថ្ងៃនេះ ចូរមានដល់​យើងទាំងពីរនាក់ ។ បពិត្រព្រះអង្គដ៏ចម្រើន ការស្ម័គ្រសមាគមជាមួយ​នឹង​នាងនោះ ក៏មានដល់ខ្ញុំព្រះអង្គ ខ្ញុំព្រះអង្គក៏លែងច្រៀង (ទំនុកនេះ) តាំងពីក្រោយនោះមក ។ លំដាប់នោះ សក្កទេវរាជជាធំជាងពួកទេវតា ទ្រង់​ត្រិះរិះយ៉ាងនេះថា បញ្ចសិខគន្ធព្វបុត្ត សាទរ ជាមួយនឹងព្រះមានព្រះភាគ ទាំងព្រះមានព្រះភាគ ក៏ទ្រង់សាទរជាមួយនឹងបញ្ចសិខគន្ធព្វបុត្ត ។ ទើប​សក្កទេវរាជ ជាធំជាងពួកទេវតា ត្រាស់ហៅបញ្ចសិខគន្ធព្វបុត្តមក ថា នែអ្នកបញ្ចសិខៈ អ្នកចូរទៅថ្វាយបង្គំ ព្រះមានព្រះភាគ តាមពាក្យរបស់​យើងថា បពិត្រព្រះអង្គដ៏ចម្រើន សក្កទេវរាជជាធំជាងពួកទេវតា ព្រមទាំង​អាមាត្យ ព្រមទាំងបរិសទ្យ សូមក្រាបថ្វាយបង្គំ នូវព្រះបាទទាំងគូ របស់ព្រះ​មានព្រះភាគ ដោយត្បូង ។ បញ្ចសិខគន្ធព្វបុត្ត ក៏ទទួលព្រះបន្ទូល​សក្កទេវរាជ ជាធំជាងពួកទេវតា ដោយពាក្យថា ព្រះករុណាថៃ្លវិសេស សេចក្តីចម្រើន ចូរមានដល់ព្រះអង្គ ហើយថ្វាយបង្គំព្រះមានព្រះភាគថា បពិត្រព្រះអង្គដ៏ចម្រើន សក្កទេវរាជជាធំជាងពួកទេវតា ព្រមទាំងអាមាត្យ ព្រមទាំងបរិសទ្យ សូមក្រាបថ្វាយបង្គំ នូវព្រះបាទទាំងគូ របស់ព្រះមាន​ព្រះភាគ ដោយត្បូង ។ ព្រះមានព្រះភាគ ទ្រង់ត្រាស់ថា ម្នាលបញ្ចសិខៈ សូមឲ្យសក្កទេវរាជ ជាធំជាងពួកទេវតា ព្រមទាំងអាមាត្យ ព្រមទាំងបរិសទ្យ បានសេចក្តីសុខតាមសេចក្តីប្រាថ្នាចុះ ព្រោះពួកទេវតានិងមនុស្ស អសុរ នាគ គន្ធព្វ និងសត្វដទៃ ៗ ជាច្រើនពួក តែងប្រាថ្នាសេចក្តីសុខ ។</p>
        <p><a class='ref km' id='km៨៩' href='#km៨៩'>៨៩</a>ធម្មតាព្រះតថាគតរាល់ព្រះអង្គ តែងមានព្រះបន្ទូល​ដោយស្មោះ ចំពោះទៅរកពួកយក្សដែលមានសក្តិធំ មានសភាពយ៉ាងនេះ ដូច្នេះឯង ។ ឯសក្កទេវរាជ ជាធំជាងពួកទេវតា លុះព្រះមានព្រះភាគមាន​ព្រះបន្ទូល​ដោយ​ស្មោះចំពោះហើយ ក៏ចូលទៅកាន់ឥន្ទសាលគុហា ថ្វាយ​បង្គំ​ព្រះមាន-​ព្រះភាគ ហើយឋិតនៅក្នុងទីដ៏សមគួរ ។ ទាំងពួកទេវតានៅ​ជាន់តាវត្តិង្ស ក៏ចូលទៅកាន់ឥន្ទសាលគុហា ថ្វាយបង្គំព្រះមានព្រះភាគ ហើយឋិត​នៅ​ក្នុង​ទី​ដ៏សមគួរ ។ ឯបញ្ចសិខគន្ធព្វបុត្ត ក៏ចូលទៅ​កាន់​ឥន្ទសាលគុហា ថ្វាយ​បង្គំ​ព្រះ​មានព្រះភាគ ហើយឋិតនៅក្នុងទីដ៏សមគួរ ។ ក្នុងសម័យនោះឯង ឥន្ទសាលគុហា ដែលមានផៃ្ទមិនរាបស្មើ ក៏ប្រែជាមាន​ផ្ទៃរាបស្មើវិញ មាន​ទី​ចង្អៀត ក៏ប្រែជាមានទីធំទូលាយវិញ ទាំងងងឹតក្នុង​គុហា​ក៏​​បាត់ទៅ មាន​ពន្លឺ​ភ្លឺ​ព្រោងព្រាត ឡើងដោយទេវានុភាព របស់ពួក​ទេវតា​នោះឯង ។</p>
        <p><a class='ref km' id='km៩០' href='#km៩០'>៩០</a>គ្រានោះ ព្រះមានព្រះភាគ ទ្រង់ត្រាស់នឹងសក្កទេវរាជ​ជា​ធំជាងពួកទេវតា ដូច្នេះថា នេះជាហេតុគួរអស្ចារ្យ របស់កោសិយៈមានអាយុ នេះជាហេតុមិនធ្លាប់កើតមាន របស់កោសិយៈមានអាយុ នេះជាដំណើរ​សេ្តច​មក​ក្នុងទីនេះ របស់ទេវរាជ ដែលមានកិច្ចច្រើន មានការងារច្រើន ។ សក្កទេវរាជក្រាបបង្គំទូលថា បពិត្រព្រះអង្គដ៏ចម្រើន ខ្ញុំព្រះអង្គ មានបំណង​នឹង​ចូលមកគាល់ព្រះមានព្រះភាគ ជាយូរណាស់ហើយ តែខ្ញុំព្រះអង្គ មាន​សេចក្តីខ្វល់ខ្វាយដោយកិច្ចការងារនីមួយ របស់ពួកទេវតា នៅក្នុងជាន់-​តាវត្តិង្ស ព្រោះហេតុនោះ ខ្ញុំព្រះអង្គ ក៏មិនអាចនឹងចូលមកគាល់ព្រះមាន ព្រះភាគបាន ។ បពិត្រព្រះអង្គដ៏ចម្រើន សម័យមួយ ព្រះមានព្រះភាគ ទ្រង់គង់នៅក្នុងសលឡគន្ធកុដិ ជិតក្រុងសាវត្ថី ។ បពិត្រព្រះអង្គដ៏ចម្រើន សម័យនោះ​ឯង ខ្ញុំព្រះអង្គបានមកកាន់ក្រុងសាវត្ថី ដើម្បីគាល់ព្រះមាន​ព្រះភាគ ។ បពិត្រព្រះអង្គដ៏ចម្រើន តែជួនជាវេលានោះ ព្រះមានព្រះភាគ កំពុងគង់សម្ងំដោយសមាធិណាមួយ ។ ឯនាងទេវធីតាឈ្មោះភុជគី ជា​បរិចារិកា​របស់វេស្សវណមហារាជ កំពុងតែឈរប្រណម្យ អញ្ជលី នមស្ការ គោរពព្រះមានព្រះភាគ ។ បពិត្រព្រះអង្គដ៏ចម្រើន គ្រានោះ ខ្ញុំព្រះអង្គ ផ្តាំផើ្ញនឹងនាងទេវធីតាឈ្មោះភុជគីដូច្នេះថា ម្នាលប្អូនស្រី នាងចូរថ្វាយ​បង្គំ​ព្រះមានព្រះភាគ តាមពាក្យយើងថា បពិត្រព្រះអង្គដ៏ចម្រើន សក្កទេវរាជ ជាធំជាងពួកទេវតា ព្រមទាំងអាមាត្យ ព្រមទាំងបរិសទ្យ សូមថ្វាយបង្គំ​ព្រះបាទទាំងគូ របស់ព្រះមានព្រះភាគ ដោយត្បូង ។ បពិត្រព្រះអង្គ​ដ៏ចម្រើន កាលខ្ញុំព្រះអង្គផ្តាំផើ្ញ យ៉ាងនេះហើយ នាងទេវធីតាឈ្មោះ​ភុជគី​នោះ ឆ្លើយតបមកនឹងខ្ញុំព្រះអង្គដូច្នេះថា បពិត្រព្រះអង្គទ្រង់និទ៌ុក្ខ វេលានេះ ជាកាលមិនគួរនឹងចូលទៅគាល់ ព្រះមានព្រះភាគទេ ព្រោះព្រះមាន​ព្រះ​ភាគ កំពុងសម្ងំនៅដោយព្រះកម្មដ្ឋាន ។ ខ្ញុំព្រះអង្គបាននិយាយថា បើ​ដូច្នោះ កាលណាបើ ព្រះមានព្រះភាគ ទ្រង់ចេញចាកសមាធិនោះហើយ​ចូរនាងថ្វាយបង្គំ ព្រះមានព្រះភាគ តាមពាក្យរបស់យើងថា បពិត្រ​ព្រះ​អង្គ​​ដ៏ចម្រើន សក្កទេវរាជជាធំជាងពួកទេវតា ព្រមទាំងអាមាត្យ ព្រមទាំង​បរិសទ្យ សូមថ្វាយបង្គំព្រះបាទទាំងគូ របស់ព្រះមានព្រះភាគ ដោយ​ត្បូង ។ បពិត្រព្រះអង្គដ៏ចម្រើន នាងនោះបានថ្វាយបង្គំ ព្រះមាន​ព្រះភាគ តាម​ពាក្យ​​​ខ្ញុំព្រះអង្គដែរឬ ព្រះមានព្រះភាគ ទ្រង់រលឹកឃើញពាក្យនាង​នោះ​ដែរឬ ។ ព្រះមានព្រះភាគ ទ្រង់ត្រាស់ថា បពិត្រទេវានមិន្ទ នាង​នោះ បានថ្វាយបង្គំតថាគតហើយ តថាគតក៏រលឹក​ឃើញ​ពាក្យនោះបាន តែ​តថាគត ចេញចាកសមាធិនោះ ព្រោះសូរនៃខ្នងកង់ (រាជរថ) របស់ទេវរាជ មាន​អាយុ ។ សក្កទេវរាជ ក្រាបបង្គំទូលថា បពិត្រព្រះអង្គដ៏ចម្រើន ពួក​ទេវតា​ណា បានទៅកើតក្នុងពពួកទេវតា នៅក្នុងជាន់តាវត្តិង្ស មុនជាងខ្ញុំ​ព្រះអង្គ ៗ បានឮចំពោះមុខ បានទទួល (ដំណឹងនោះ) ចំពោះមុខ នៃទេវតា​ទាំងនោះថា កាលណា ព្រះតថាគត ជាអរហន្តសម្មាសម្ពុទ្ធទាំងឡាយ ទ្រង់​កើត​ឡើងក្នុងលោក កាលនោះ ពួកទេវតាក៏កុះករ ពួកអសុរក៏សាបសូន្យ ទៅ ។ បពិត្រព្រះអង្គដ៏ចម្រើន ហេតុនោះឯង ខ្ញុំព្រះអង្គបានឃើញ​ជាក់​ហើយ តាំងពីដូចព្រះតថាគត ជាអរហន្តសម្មាសម្ពុទ្ធ កើតឡើងហើយ ក្នុង​លោក ពួកទេវតាក៏កុះករ ពួកអសុរក៏សាបសូន្យទៅ ។ បពិត្រព្រះអង្គ​ដ៏​ចម្រើន ក្នុងក្រុងកបិលវត្ថុនេះឯង មានសក្យធីតាម្នាក់ ឈ្មោះគោបិកាជា​ស្រ្តីជ្រះថ្លា ក្នុងព្រះពុទ្ធ ព្រះធម៌ ព្រះសង្ឃ តែងធើ្វ នូវការបំពេញកិច្ច​ក្នុង​សីលទាំងឡាយ នាងនឿយណាយចិត្ត ក្នុងភេទនៃខ្លួនជាស្ត្រី កើត សេចក្តី​ពេញចិត្ត ក្នុងភេទនៃខ្លួនជាបុរស លុះដល់បែកទម្លាយរាងកាយខាងមុខអំពី សេចក្តីស្លាប់ទៅ ក៏បានទៅកើតក្នុងសុគតិសួគ៌ទេវលោក ជាមួយនឹងទេវតា ដែលឋិតនៅក្នុងជាន់តាវត្តិង្ស បានមកជាឱរសរបស់ខ្ញុំព្រះអង្គ ពួកទេវតា​ដែលនៅក្នុងជាន់តាវត្តិង្សនោះ ស្គាល់ទេវបុត្តនោះយ៉ាងនេះថា គោបកទេវ-​បុត្ត គោបកទេវបុត្ត ដូច្នេះ ។ បពិត្រព្រះអង្គដ៏ចម្រើន មានភិក្ខុ ៣ រូបដទៃ​ទៀត ប្រព្រឹត្តព្រហ្មចរិយធម៌ ក្នុងសម្នាក់នៃព្រះមានព្រះភាគ (លុះទម្លាយ​រាងកាយ) ក៏ទៅកើតក្នុង ពួកគន្ធព្វដ៏ថោកទាប គន្ធព្វ ទាំង ៣ រូបនោះ ឲ្យគេបម្រើឆែ្អតស្កប់ស្កល់ដោយកាមគុណទាំង ៥ តែងមកកាន់ទីបម្រើរបស់​ខ្ញុំព្រះអង្គ មកកាន់ទីគោរពប្រណិបត្តន៍ខ្ញុំព្រះអង្គ លុះគន្ធព្វទាំង ៣ នោះ មក កាន់ទីបម្រើរបស់ខ្ញុំព្រះអង្គ មកកាន់ទីគោរពប្រណិបត្តន៍ខ្ញុំព្រះអង្គ គោបកទេវបុត្ត ក៏និយាយដាស់តឿនរំឭកថា ម្នាលអ្នកនិទ៌ុក្ខទាំងឡាយ អ្នកទាំងឡាយ យកមុខទៅទុកក្នុងទីណា បានជាឃ្វាងនឹងធម៌របស់​ព្រះមាន​ព្រះភាគ​អង្គនោះ អម្បាលយ៉ាងខ្លួនខ្ញុំជាស្រ្តីសោះទេ មេ្តចគង់ជាអ្នកជ្រះថ្លា​ក្នុងព្រះពុទ្ធ ព្រះធម៌ ព្រះសង្ឃ បានធើ្វនូវការ បំពេញកិច្ចក្នុងសីល​ទាំងឡាយ​​ទៅកើត (មិនតែប៉ុណ្ណោះ) ក៏នឿយណាយចិត្ត ក្នុងភេទនៃស្រ្តី កើតសេចក្តីពេញចិត្តក្នុងភេទនៃបុរស លុះដល់បែកទម្លាយរាងកាយ ខាង មុខអំពីសេចក្តីស្លាប់ ក៏មកកើតក្នុងសុគតិសួគ៌ទេវលោក ជាមួយនឹងទេវតា​ដែលឋិតនៅក្នុងជាន់តាវត្តិង្ស បានមកជាបុត្តរបស់សក្កទេវរាជ ជាធំជាង​ពួកទេវតា ឯពួកទេវតាដែលនៅក្នុងជាន់តាវត្តិង្សនេះ នាំគ្នាហៅខ្ញុំយ៉ាង​នេះថា គោបកទេវបុត្ត គោបកទេវបុត្តដូច្នេះ ម្នាលអ្នកនិទ៌ុក្ខទាំងឡាយ ចំណែក​អ្នកទាំងឡាយ ប្រព្រឹត្តព្រហ្មចរិយធម៌ ក្នុងសម្នាក់នៃព្រះមាន​ព្រះ​ភាគ តែបែរជាមកកើត ក្នុងពួកគន្ធព្វ ដ៏ថោកទាបវិញ ឱហ្ន៎ យើងទាំងឡាយ​ណា បានឃើញពួកសហធម្មិក ដែលកើតក្នុងគន្ធព្វដ៏ថោកទាប យើងទាំង​ឡាយ​​​នោះ ឈ្មោះថាបានឃើញរូប ដែលមិនគួរឃើញ ។ បពិត្រព្រះអង្គដ៏ ចម្រើន បណ្តាទេវតាទាំង ៣ អង្គ ដែលគោបកទេវបុត្ត និយាយរំលឹកដាស់​តឿន​នោះ ទេវតាពីរអង្គ ក៏ត្រឡប់បានស្មារតី ប្រកបដោយឈាន ក្នុង​បច្ចុប្បន្ន (លុះច្យុតចាកអត្តភាពនោះហើយ) ក៏បាននូវកាយជា​ព្រហ្មបុរោ​-ហិត ។ ឯទេវតា ១ អង្គទៀត អាស្រ័យ នៅក្នុងកាមភព ។</p>
        <p><a class='ref km' id='km៩១' href='#km៩១'>៩១</a>ខ្ញុំបានជាឧបាសិកា របស់ព្រះសម្មាសម្ពុទ្ធ ទ្រង់មានចក្ខុ ឯឈ្មោះ របស់ខ្ញុំប្រាកដថា គោបិកា ជាស្រ្តីមានចិត្តជ្រះថ្លាស៊ប់ ក្នុងព្រះពុទ្ធ និង ព្រះធម៌ លុះមានចិត្តជ្រះថ្លាហើយ បានទាំងបម្រើព្រះ​សង្ឃ​ផង ។ ដោយអំណាចនៃព្រះពុទ្ធជាម្ចាស់នោះ និង​ព្រះ​ធម៌ដ៏ប្រពៃ ខ្ញុំក៏បានមកកើត ក្នុងបុរីនៃទេវតា បានជាបុត្រ របស់សក្កទេវរាជ ជាអ្នកមានអានុភាព​ច្រើន មានពន្លឺច្រើន ពួកទេវតាដែលនៅក្នុងទេវ លោកនេះ តែងស្គាល់ខ្ញុំថា គោបកទេវបុត្ត ដូច្នេះ ។ ខ្ញុំបានឃើញ នូវពួកភិក្ខុដែលធ្លាប់ឃើញហើយ មក​កើត​ក្នុងពួកគន្ធព្វ នៅក្នុងពួកគន្ធព្វនោះ ឯភិក្ខុទាំង​នោះ សុទ្ធតែជា សាវ័ករបស់ព្រះគោតម មួយទៀត យើងទាំងឡាយណា បានកើតជាមនុស្សក្នុង​កាល​មុន យើងទាំងឡាយនោះ បានចាត់ចែងកិច្ច គឺ លាង លាបបាទាហើយ បានទំនុកបម្រុង ដោយម្ហូបចំណី​និង​​ទឹក ក្នុងលំនៅរបស់ខ្លួន អ្នកទាំងឡាយ ដ៏ចម្រើន​ទាំងនេះ យកមុខទៅទុកក្នុងទីណា បានជាមិន ទទួល​​​យកព្រះធម៌ របស់ព្រះពុទ្ធជាម្ចាស់ ។ ឯធម៌​ដែលវិញ្ញូជន គប្បីត្រាស់ដឹងដោយខ្លួនឯង ក៏ព្រះ​សម្មាសម្ពុទ្ធមានចក្ខុ ទ្រង់ត្រាស់ដឹងហើយ សមែ្តង​ដោយ​​​ប្រពៃហើយ ឯខ្ញុំបានចូលទៅអង្គុយស្តាប់​សុភាសិត របស់ព្រះអរិយៈទាំងឡាយ ដូចអ្នក​ទាំង​ឡាយដែរ ។ ខ្ញុំបានមកកើតក្នុងបុរីនៃ ទេវតា​បាន​ជាបុត្ត របស់សក្កទេវរាជ ជាអ្នកមានអានុភាពច្រើន មានពន្លឺច្រើន ឯអ្នកទាំងឡាយ បានចូលទៅអង្គុយ​ជិត​ព្រះពុទ្ធដ៏ប្រសើរ ទាំងប្រព្រឹត្តព្រហ្មចរិយធម៌ ក្នុង​ព្រះពុទ្ធសាសនាដ៏ប្រសើរ ។ អ្នកទាំងឡាយដ៏​ចម្រើន បានមកកើតក្នុងពួកគន្ធព្វ ជាអ្នកថោកទាប ការកើតរបស់អ្នកទាំងឡាយដ៏ ចម្រើន (នេះ) មិន​សម​គួរ​សោះឡើយ យើងបានឃើញនូវ ពួក​សហធម្មិក ដែលមកកើតក្នុងពួកគន្ធព្វ អ្នក​ថោក​ទាប (នេះ) ឱហ្ន៎ ឈ្មោះថាបានឃើញ​រូបដែល​មិនគួរ​ឃើញ ។ ម្នាលអ្នកទាំងឡាយដ៏ចម្រើន អ្នកទាំង​-ឡាយ កើតក្នុងពួក គន្ធព្វមកកាន់ទីបម្រើនៃទេវតា​ទាំងឡាយ ចូរមើលនូវគុណវិសេសនេះ របស់ខ្ញុំ​ដែល​នៅក្នុងផ្ទះ ។ ពីដើមខ្ញុំជាស្រ្តី ឥឡូវនេះ ខ្ញុំបាន​ជាទេវបុត្ត បរិបូណ៌ដោយកាមជាទិព្វទាំងឡាយ ឯ​ទេវបុត្ត​ទាំងនោះ លុះគោបកទេវបុត្ត ជាសាវ័ករបស់​ព្រះគោតមបានរំលឹកដាស់តឿនហើយ ក៏ដល់នូវ​សេចក្តី​សងេ្វគថា យើងទាំងឡាយ បានមកជួបនឹង​គោបកទេវបុត្ត បើដូច្នោះយើងចូរនាំគ្នា ខំប្រឹងប្រែង​ព្យាយាមទៅ កុំឲ្យបានមកជាអ្នកបម្រើគេទៀត​ឡើយ បណ្តាទេវបុត្តទាំង ៣ រូប នោះ ទេវបុត្ត ២ រូប បានរំលឹកនូវសាសនា នៃព្រះគោតមហើយ ប្រារឰ​នូវសេចក្តីព្យាយាមជានិច្ច ធើ្វចិត្តឲ្យនឿយណាយ ក្នុងទេវលោកនេះ បានឃើញទោសក្នុងកាមហើយ ទេវបុត្តទាំង ២ រូបនោះ បានកាត់នូវកាមសំយោជនៈ និង កាមពន្ធនៈ ជាចំណងរបស់មារ ដែលសត្វ​ប្រព្រឹត្ត​កន្លងបានដោយកម្រ ។ ទេវបុត្តទាំងពីរ​អង្គ​នោះ បានកាត់នូវចំណង ដ៏ល្អិត ដូចដំរី (ផ្តាច់ទន្លីង) ហើយប្រព្រឹត្តកន្លងនូវពួកទេវតា ដែលនៅក្នុង​ជាន់​តាវត្តិង្ស ពួកទេវតាទាំងអស់ ព្រមទាំងព្រះឥន្រ្ទាធិ​-រាជ និងបជាបតិទេវរាជ បានចូលទៅក្នុងរោង ឈ្មោះ​​សុធម្មា ។ ទេវតាទាំងនោះ លុះប្រជុំគ្នាហើយ ក៏មិនប្រព្រឹត្តកន្លងនូវទេវបុត្រទាំងពីររូបនោះបាន​ឡើយ ទេវបុត្រទាំងពីររូបនោះ ជាអ្នកក្លៀវក្លា ប្រាស​ចាករាគៈ ធើ្វនូវអនាគាមិមគ្គដែលប្រាសចាក​ធូលី វាសវទេវរាជ ជាធំជាង ពួកទេវតា បានឃើញនូវទេវ​បុត្រ ទាំងពីររូបនោះហើយ ក៏ធើ្វនូវសេចក្តីសងេ្វគ ក្នុងកណ្តាលនៃពួកទេវតាថា ។ ទេវបុត្រទាំងនេះ គឺ ទេវបុត្រដែលកើតក្នុងពួកគន្ធព្វ ជាអ្នកថោកទាប នោះឯង ប្រព្រឹត្តកន្លងនូវពួកទេវតា ដែលនៅ ក្នុង​ជាន់តាវត្តិង្ស ឯគោបកទេវបុត្រ លុះបានស្តាប់នូវ​ព្រះបន្ទូល នៃវាសវទេវរាជ ដែលទ្រង់កើតសេចក្តី​សងេ្វគហើយ ក៏ក្រាបទូលវាសវទេវរាជថា ។ បពិត្រព្រះអង្គ ជាធំជាងជន ព្រះពុទ្ធ ទ្រង់កើតក្នុង​មនុស្សលោក ទ្រង់គ្របសង្កត់ នូវកាមបាន អ្នកផង តែងស្គាល់ព្រះនាមថាសក្យមុនី ទេវបុត្រទាំងពីររូប​នោះ ជាបុត្ររបស់ព្រះអង្គ សាបសូន្យចាកឈាន​-សតិ លុះខ្ញុំព្រះអង្គ រំលឹកដាស់តឿនហើយ ទេវបុត្រ​ទាំងពីររូបនោះ ក៏ត្រឡប់បាននូវឈានសតិវិញ ។ បណ្តាជនទាំង ៣ នាក់នោះ ជនម្នាក់អាស្រ័យ​នៅក្នុងពួកដ៏ថោកទាបនេះ បានចូលទៅរួមក្នុងពួក​គន្ធព្វ នៅក្នុងពួកគន្ធព្វនោះ ជនពីរនាក់ទៀត រលឹក​ឃើញនូវផ្លូវនៃសម្ពោធិញ្ញាណ គឺអនាគាមិមគ្គ ក៏​ធុញ​ទ្រាន់នឹងទេវលោក ព្រោះខ្លួនមានចិត្តប្រកប​ដោយ​សមាធិ ។ កិរិយាប្រកាសនូវធម៌ ក្នុងសាសនា​នេះមានសភាពដូច្នេះ បណ្តាសាវ័កទាំងនោះ សូម្បី​សាវ័កណាមួយ ក៏មិនសង័្សយនឹងអ្វីឡើយ យើងទាំង ឡាយ សូមនមស្ការ នូវព្រះពុទ្ធ ព្រះអង្គឈ្នះមារ ព្រះអង្គជាធំជាងជន ទ្រង់ឆ្លងនូវឱឃៈបានហើយ កាត់​បង់នូវសេចក្តីសង័្សយបានហើយ ។ ទេវបុត្រ​ទាំង​នោះ បានដឹងច្បាស់នូវធម៌ណា របស់ព្រះអង្គ​ក្នុង​​សាសនានេះ ហើយបាននូវគុណវិសេស បណ្តា​គន្ធព្វទាំង ៣ នាក់នោះ គន្ធព្វពីរនាក់បាននូវ កាយ​ជា​​ព្រហ្មបុរោហិត បានដល់នូវគុណវិសេស គឺមគ្គ​និងផល ។ បពិត្រព្រះអង្គ ទ្រង់និទ៌ុក្ខ យើងខ្ញុំព្រះអង្គ នាំគ្នាមក ដើម្បីដល់នូវធម៌នោះ បពិត្រព្រះអង្គ ទ្រង់​និទ៌ុក្ខ បើព្រះមានព្រះភាគ ទ្រង់បើកឱកាសហើយ យើងខ្ញុំព្រះអង្គសូមក្រាប បង្គំទូលសួរនូវប្រស្នា ។</p>
        <p><a class='ref km' id='km៩២' href='#km៩២'>៩២</a>លំដាប់នោះ ព្រះមានព្រះភាគ ទ្រង់ត្រិះរិះយ៉ាងនេះថា សក្កទេវរាជនេះ ទ្រង់មានព្រះទ័យដ៏បរិសុទ្ធស្អាត មកអស់កាលយូរហើយ នឹងសួរនូវប្រស្នាណាមួយ ចំពោះតថាគត ក៏សួរតែប្រស្នាដែលមាន​ប្រយោជន៍​​​​ទាំងអស់ មិនមែនសួរនូវប្រស្នា ដែលមិនមានប្រយោជន៍ឡើយ មួយទៀត សក្កទេវរាជ បានសួរតថាគត ៗ នឹងដោះស្រាយចំពោះ​ប្រស្នា​ណា សក្កទេវរាជ ក៏នឹងយល់ច្បាស់នូវប្រស្នានោះ ឆាប់រហ័សបាន ។ ទើប​ព្រះ​មានព្រះភាគ ទ្រង់ត្រាស់នឹងសក្កទេវរាជ ជាធំជាងទេវតាដោយបទ​គាថា ថា៖</p>
        <p>បពិត្រ វាសវៈ មហារាជមានព្រះហឫទ័យ ប្រាថ្នា​នឹង​សួរនូវប្រស្នាណា ចូរសួរនូវប្រស្នានោះ ចំពោះ​តថាគតចុះ តថាគតនឹងធើ្វនូវទីបំផុត នៃប្រស្នាទាំង​នោះ ៗ ថ្វាយមហា បពិត្របាន ។</p>
        <p>ចប់បឋមភាណវារៈ ។</p>

        <p><a class='ref km' id='km៩៣' href='#km៩៣'>៩៣</a>លុះព្រះមានព្រះភាគ ទ្រង់ប្រទានឱកាសហើយ សក្កទេវរាជ ជាធំជាង ពួកទេវតា ក្រាបបង្គំទូលសួរប្រស្នាជាដំបូងនេះ នឹងព្រះមាន​ព្រះភាគ​ថា បពិត្រព្រះអង្គ ទ្រង់និទ៌ុក្ខ ពួកទេវតា មនុស្ស អសុរ នាគ និងគន្ធព្វ ទាំងពួកជនច្រើនដទៃ ៗ មានធម៌អ្វីជាគ្រឿងចងរួបរឹតទុក បាន​ជាពួកសត្វទាំងនោះ សូម្បីប្រាថ្នាថា សូមឲ្យយើងទាំងឡាយ ជាអ្នក​មិន​មាន​ពៀរ មិនមានអាជ្ញា មិនមានសត្រូវ មិនមានព្យាបាទ នៅដោយ មិនមាន​ពៀរនឹងគ្នា ពួកសត្វទាំងនោះ តែងមានសេចក្តីប្រាថ្នា យ៉ាងនេះឯង ទោះបី មាន​សេចក្តីប្រាថ្នាដូច្នោះ ក៏គង់សត្វទាំងនោះ នៅតែជាអ្នកមានពៀរ មាន​អាជ្ញា មានសត្រូវ មានព្យាបាទ នៅដោយមានពៀរនឹងគ្នាដដែល ។ សក្កទេវ​រាជ ជាធំជាងពួកទេវតា បានទូលសួរប្រស្នា ចំពោះព្រះមានព្រះភាគហើយ ដោយប្រការដូច្នេះ ។ លុះ សក្កទេវរាជនោះ បានទូលសួរប្រស្នាហើយ ព្រះ​មាន​ព្រះភាគ ក៏ទ្រង់ព្យាករថា បពិត្រ ទេវានមិន្ទ ពួកទេវតា មនុស្ស អសុរ នាគ និងគន្ធព្វ ទាំងពួកជនច្រើនដទៃ ៗ មានឥស្សា (សេចក្តីច្រណែន) នឹងមច្ឆរិយៈ (សេចក្តីកំណាញ់) ជាគ្រឿងចងរួបរឹតទុក បានជា ពួកសត្វទាំង​នោះ សូម្បីប្រាថ្នាថា សូមឲ្យយើងទាំងឡាយ ជាអ្នកមិនមានពៀរ មិនមាន អាជ្ញា មិនមានសតូ្រវ មិនមានព្យាបាទ នៅដោយមិនមានពៀរនឹងគ្នា ពួក​សត្វ​​ទាំងនោះ តែងមានសេចក្តីប្រាថ្នាដូច្នេះឯង ទោះបីមានសេចក្តីប្រាថ្នា ដូច្នោះ ក៏គង់សត្វទាំងនោះ នៅតែជាអ្នកមានពៀរ មានអាជ្ញា មានសត្រូវ មានព្យាបាទ នៅដោយមានពៀរនឹងគ្នា ដដែល ។ លុះព្រះមានព្រះភាគ​ទ្រង់ព្យាករនូវប្រស្នា ដែលសក្កទេវរាជ ជាធំជាងពួកទេវតា ក្រាបទូលសួរ​ដោយប្រការដូច្នេះហើយ ។ សក្កទេវរាជជាធំជាងពួកទេវតា ក៏មានព្រះ​​ហឫទ័យ​ត្រេកអររីករាយនឹងភាសិត របស់ព្រះមានព្រះភាគថា បពិត្រព្រះ មានព្រះភាគ ដំណើរនុ៎ះយ៉ាងហ្នឹងហើយ បពិត្រព្រះសុគត ដំណើរនុ៎ះយ៉ាង​ហ្នឹងហើយ សេចក្តីសង័្សយក្នុងប្រស្នានុ៎ះ ខ្ញុំព្រះអង្គបានឆ្លងផុតហើយ សេចក្តី​ងឿង​ឆ្ងល់ក៏អស់ហើយ ព្រោះបានស្តាប់នូវបញ្ហាវេយ្យាករណ៍ របស់ព្រះមានព្រះភាគ ។</p>
        <p><a class='ref km' id='km៩៤' href='#km៩៤'>៩៤</a>លុះសក្កទេវរាជ ជាធំជាងពួកទេវតា ទ្រង់ត្រេកអររីករាយ​នឹងភាសិត របស់ព្រះមានព្រះភាគ ដូច្នេះហើយ ទើបសួរនូវប្រស្នា ចំពោះ​ព្រះមានព្រះភាគតទៅ ទៀតថា បពិត្រព្រះអង្គទ្រង់និទ៌ុក្ខ សេចក្តីច្រណែន​និងសេចក្តីកំណាញ់ មានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីបណ្តាលឲ្យកើត កាលបើអ្វីមានហើយ ទើបសេចក្តីច្រណែន​នឹង​សេចក្តី​​កំណាញ់កើតមាន កាលបើអ្វីមិនមានហើយ ទើបសេចក្តី ច្រណែន​នឹងសេចក្តីកំណាញ់ ក៏មិនមានដែរ ។ ព្រះមានព្រះភាគ ទ្រង់ត្រាស់តបថា បពិត្រទេវានមិន្ទ សេចក្តីច្រណែននឹងសេចក្តីកំណាញ់ មានសេចក្តី​ស្រឡាញ់ នឹង សេចក្តីស្អប់ ជាដើមហេតុ មានសេចក្តីស្រឡាញ់ នឹងសេចក្តី​ស្អប់នាំឲ្យកើត មានសេចក្តីស្រឡាញ់ និងសេចក្តីស្អប់ជាកំណើត មាន​សេចក្តី​ស្រឡាញ់នឹងសេចក្តីស្អប់ បណ្តាលឲ្យកើត កាលបើសេចក្តី​ស្រឡាញ់​និងសេចក្តីស្អប់មានហើយ ទើបសេចក្តីច្រណែននឹងសេចក្តីកំណាញ់ ក៏មាន​ដែរ កាលបើសេចក្តីស្រឡាញ់និងសេចក្តីស្អប់ មិនមានហើយ សេចក្តី​ច្រណែន​និងសេចក្តីកំណាញ់ ក៏មិនមានដែរ ។ បពិត្រព្រះអង្គ ទ្រង់និទ៌ុក្ខ ចុះសេចក្តីស្រឡាញ់និងសេចក្តីស្អប់ មានអ្វីជាដើមហេតុ មានអ្វីនាំឲ្យកើត មានអ្វីជាកំណើត មានអ្វីបណ្តាលឲ្យកើត កាលបើអ្វីមានហើយ ទើបសេចក្តី​ស្រឡាញ់ និងសេចក្តីស្អប់ ក៏មានដែរ កាលបើអ្វី មិនមានហើយ សេចក្តី​ស្រឡាញ់​និងសេចក្តីស្អប់ ក៏មិនមានដែរ ។ បពិត្រទេវានមិន្ទ សេចក្តី​ស្រឡាញ់​​​និងសេចក្តីស្អប់ មានឆន្ទ (សេចក្តីពេញចិត្ត) ជាដើមហេតុ​មាន​​​ឆន្ទៈ​​នាំឲ្យកើត មានឆន្ទៈជាកំណើត មានឆន្ទៈបណ្តាលឲ្យកើត កាលបើ​ឆន្ទៈមានហើយ សេចក្តីស្រឡាញ់និងសេចក្តីស្អប់ ក៏មានដែរ កាល​បើ​ឆន្ទៈ​មិនមានហើយ សេចក្តីស្រឡាញ់និងសេចក្តីស្អប់ ក៏មិនមានដែរ ។ បពិត្រ ព្រះអង្គទ្រង់និទ៌ុក្ខ ចុះឆន្ទៈ មានអ្វីជាដើមហេតុ មានអ្វីនាំឲ្យកើត មានអ្វី​ជា​កំណើត មានអ្វីបណ្តាលឲ្យកើត កាលបើអ្វីមានហើយ ឆន្ទៈក៏មានដែរ កាល​​បើអ្វីមិនមានហើយ ឆន្ទៈក៏មិនមានដែរ ។ បពិត្រទេវានមិន្ទ ឆន្ទៈមានវិតក្កៈ (សេចក្តីត្រិះរិះ) ជាដើមហេតុ មានវិតក្កៈនាំឲ្យកើត មានវិតក្កៈជាកំណើត មានវិតក្កៈបណ្តាលឲ្យកើត កាលបើវិតក្កៈ មានហើយ ឆន្ទៈក៏មានដែរ កាល​បើវិតក្កៈមិនមានហើយ ឆន្ទៈក៏មិនមានដែរ ។ បពិត្រព្រះអង្គទ្រង់និទ៌ុក្ខ ចុះ​វិតក្កៈ មានអ្វីជាដើមហេតុ មានអ្វីនាំឲ្យកើត មានអ្វីជាកំណើត មានអ្វី​បណ្តាល​ឲ្យកើត កាលបើអ្វីមានហើយ វិតក្កៈក៏មានដែរ កាលបើអ្វី មិនមាន​ហើយ វិតក្កៈក៏មិនមានដែរ ។ បពិត្រទេវានមិន្ទ វិតក្កៈ មានចំណែកនៃបបញ្ច សញ្ញា (សេចក្តីសម្គាល់ ប្រកបដោយធម៌ជាគ្រឿងឲ្យយឺតយូរ) ជាដើមហេតុ មានចំណែក នៃបបញ្ចសញ្ញានាំឲ្យកើត មានចំនែកនៃបបញ្ចសញ្ញា​ជា​កំណើត មានចំណែកនៃបបញ្ចសញ្ញាបណ្តាលឲ្យកើត កាលបើចំណែកនៃ​បបញ្ចសញ្ញា​​​​មានហើយ វិតក្កៈក៏មានដែរ កាលបើចំណែកនៃបបញ្ចសញ្ញា មិនមាន​ហើយ វិតក្កៈក៏មិនមានដែរ ។</p>
        <p><a class='ref km' id='km៩៥' href='#km៩៥'>៩៥</a>បពិត្រព្រះអង្គ ទ្រង់និទ៌ុក្ខ ចុះភិក្ខុប្រតិបត្តិយ៉ាងណា ទើប​ឈ្មោះ​ថា ជាអ្នកប្រតិបត្តិនូវបដិបទា ជាដំណើរដ៏សមគួរ ដល់សេចក្តី​រំលត់​នូវ​ចំណែកនៃបបញ្ចសញ្ញា ។ បពិត្រទេវានមិន្ទ តថាគតសម្តែងថា សោមនស្ស​មាន ២ យ៉ាង គឺសោមនស្សគួរ សេពគប់ ក៏មាន មិនគួរសេពគប់ ក៏មាន បពិត្រទេវានមិន្ទ តថាគតសមែ្តងថា ទោមនស្សមាន ២ យ៉ាង គឺ ទោមនស្ស គួរសេពគប់ ក៏មាន មិនគួរសេពគប់ ក៏មាន បពិត្រទេវានមិន្ទ តថាគត សមែ្តងថា ឧបេក្ខាមាន ២ យ៉ាង គឺឧបេក្ខាគួរសេពគប់ ក៏មាន មិនគួរ សេពគប់ ក៏មាន ។ ចុះត្រង់ពាក្យថា បពិត្រទេវានមិន្ទ តថាគត​សមែ្តង ថា​សោមនស្សមាន ២ យ៉ាង គឺ សោមនស្សគួរសេពគប់ក៏មាន មិនគួរ​សេពគប់ ក៏មាន ដូច្នេះនេះ តថាគតបានពោលហើយ ពាក្យដែលតថាគត ពោលមក យ៉ាងនុ៎ះ តើព្រោះអាស្រ័យហេតុអ្វី ។ ព្រោះថា បណ្តា​សោមនស្ស​ទាំងពីរ ប្រការនោះ ភិក្ខុដឹងច្បាស់នូវសោមនស្សណាថា កាលបើអាត្មាអញ សេពគប់នូវសោមនស្សនេះ អកុសលធម៌ទាំងឡាយ តែងចម្រើនដុះដាល​ឡើង កុសលធម៌ទាំងឡាយ តែងសាបសូន្យ ទៅដូច្នេះ សោមនស្សបែបនេះ ភិក្ខុមិនគួរសេពគប់ ។ បណ្តាសោមនស្សទាំងពីរប្រការនោះ ភិក្ខុដឹងច្បាស់​នូវសោមនស្សណាថា កាលបើអាត្មាអញ សេពគប់នូវសោមនស្សនេះហើយ អកុសលធម៌ទាំងឡាយតែងសាបសូន្យទៅ កុសលធម៌ទាំងឡាយ តែង​ចម្រើន​​ឡើង ដូច្នេះ សោមនស្សបែបនេះភិក្ខុគួរសេពគប់ ។ ក្នុងសោម-នស្ស​គួរសេពគប់នោះ សោមនស្សដែលមានវិតក្កៈ វិចារៈ​ក៏មាន​សោ​ម​-នស្ស​​​​​​​​ដែលមិនមានវិតក្កៈ មិនមានវិចារៈក៏មាន សោមនស្សណា ដែលមិន​មាន​​វិតក្កៈ មិនមានវិចារៈ សោមនស្សនោះ ប្រសើរជាង ។ ក៏ត្រង់ពាក្យថា បពិត្រទេវានមិន្ទ តថាគត សមែ្តងថា សោមនស្សមាន ២ យ៉ាង គឺ​សោមនស្ស​គួរសេពគប់ក៏មាន មិនគួរសេពគប់ក៏មាន ដូច្នេះនេះ តថាគតបាន​ពោល​ហើយ ពាក្យនោះដែលតថាគតពោល ហើយ ព្រោះអាស្រ័យហេតុនេះឯង ។ ចុះត្រង់ពាក្យថា បពិត្រទេវានមិន្ទ តថាគត សមែ្តងថា ទោមនស្ស​មានពីរ​យ៉ាង គឺ ទោមនស្សគួរសេពក៏មាន មិនគួរសេពក៏មាន ដូច្នេះនេះ តថាគត​​បាន​ពោលហើយ ពាក្យដែលតថាគតពោលមកយ៉ាងនុ៎ះ តើព្រោះ អាស្រ័យ​ហេតុអ្វី ។ ព្រោះថា បណ្តាទោមនស្សទាំងពីរនោះ ភិក្ខុដឹងច្បាស់នូវ​ទោមនស្សណាថា កាលបើអាត្មាអញ សេពនូវទោមនស្សនេះ អកុសល​ធម៌​ទាំងឡាយ តែងចម្រើនដុះដាលឡើង កុសលធម៌ទាំងឡាយ តែងសាបសូន្យ​ទៅដូច្នេះ ទោមនស្ស បែបនេះ ភិក្ខុមិនគួរសេព ។ បណ្តាទោមនស្ស​ទាំង​ពីរ​ប្រការនោះ ភិក្ខុដឹងច្បាស់នូវ ទោមនស្សណាថា កាលបើអាត្មាអញ សេព​នូវ​ទោមនស្សនេះ អកុសលធម៌ទាំងឡាយ តែងសាបសូន្យទៅ កុសលធម៌​ទាំងឡាយ តែងចម្រើនដុះដាលឡើង ដូច្នេះ ទោមនស្សបែបនេះ ភិក្ខុគួរ​សេព ។ ក្នុងទោមនស្សដែលគួរសេពនោះ ទោមនស្ស ដែលមានវិតក្កៈ វិចារៈ ក៏មាន ទោមនស្សដែលមិនមានវិតក្កៈ វិចារៈ ក៏មាន ទោមនស្ស​ណា ដែលមានវិតក្កៈ វិចារៈ ទោមនស្សនោះប្រសើរជាង ។ ក៏ត្រង់ពាក្យថា បពិត្រទេវានមិន្ទ តថាគតសមែ្តងថា ទោមនស្សមាន ២ យ៉ាង គឺទោមនស្ស​គួរសេព ក៏មាន មិនគួរសេព ក៏មាន ដូច្នេះនេះ តថាគតបានពោលហើយ ពាក្យនោះដែលតថាគត​ពោលហើយ ព្រោះអាស្រ័យហេតុនេះឯង ។ ចុះ​ត្រង់​ពាក្យថា បពិត្រទេវានមិន្ទ តថាគតសមែ្តងថា ឧបេក្ខាមាន ២ យ៉ាង គឺឧបេក្ខាគួរសេព ក៏មាន មិនគួរសេព ក៏មាន ដូច្នេះនេះ តថាគតបាន​ពោល​ហើយ ពាក្យដែលតថាគតពោលមកយ៉ាងនុ៎ះ តើព្រោះអាស្រ័យហេតុអ្វី ។ ព្រោះថា បណ្តាឧបេក្ខាទាំងពីរប្រការនោះ ភិក្ខុដឹងច្បាស់នូវឧបេក្ខាណាថា កាលបើអាត្មាអញ សេពនូវឧបេក្ខានេះ អកុសលធម៌ទាំងឡាយ តែងចម្រើន​ដុះដាលឡើង កុសលធម៌ទាំងឡាយ តែងសាបសូន្យទៅ ដូច្នេះ ឧបេក្ខា បែបនេះ ភិក្ខុមិនគួរសេព ។ បណ្តាឧបេក្ខាទាំងពីរប្រការនោះ ភិក្ខុដឹងច្បាស់​នូវឧបេក្ខាណាថា កាលបើអាត្មាអញសេពនូវឧបេក្ខានេះ អកុសលធម៌​ទាំងឡាយ តែងសាបសូន្យទៅ កុសលធម៌ទាំងឡាយ តែងចម្រើនដុះដាល​ឡើងដូច្នេះ ឧបេក្ខាបែបនេះ ភិក្ខុគួរសេព ។ ក្នុងឧបេក្ខាដែលគួរសេពនោះ ឧបេក្ខាដែលមានវិតក្កៈ វិចារៈ ក៏មាន ឧបេក្ខាដែលមិនមានវិតក្កៈ វិចារៈ ក៏មាន ឧបេក្ខាណា ដែលមិន មានវិតក្កៈ វិចារៈ ឧបេក្ខានោះប្រសើរជាង ។ ក៏ត្រង់ពាក្យថា បពិត្រទេវានមិន្ទ តថាគតសមែ្តងថា ឧបេក្ខាមាន ២ យ៉ាង គឺឧបេក្ខាគួរសេព ក៏មាន មិនគួរសេព ក៏មាន ដូច្នេះនេះ តថាគតបានពោល​ហើយ ពាក្យនោះ ដែលតថាគតពោលហើយ ព្រោះអាស្រ័យហេតុនេះឯង ។ បពិត្រទេវានមិន្ទ ភិក្ខុលុះតែប្រតិបត្តិយ៉ាងនេះឯង ទើបឈ្មោះថាជាអ្នក​ប្រតិបត្តិនូវបដិបទា ជាដំណើរដ៏សមគួរ ដល់សេចក្តីរំលត់ នូវចំណែកនៃ​បបញ្ចសញ្ញា ។ ព្រះមានព្រះភាគ ទ្រង់ព្យាករនូវប្រស្នា ដែលសក្កទេវរាជ ជាធំជាងពួកទេវតាទូលសួរហើយ ដោយប្រការដូច្នេះ ។ សក្កទេវរាជ ជាធំ​ជាង​​​​ពួកទេវតា ក៏ពេញព្រះរាជហឫទ័យ ត្រេកអររីករាយ នូវភាសិតរបស់​ព្រះមានព្រះភាគថា បពិត្រព្រះមានព្រះភាគ ដំណើរនុ៎ះ យ៉ាងហ្នឹងហើយ បពិត្រព្រះសុគត ដំណើរនុ៎ះ យ៉ាងហ្នឹងហើយ សេចក្តីសង្ស័យក្នុងប្រស្នានុ៎ះ ខ្ញុំព្រះអង្គបានឆ្លងផុតហើយ សេចក្តីងឿងឆ្ងល់ក៏អស់ហើយ ព្រោះបានស្តាប់​នូវបញ្ហាព្យាករណ៍របស់ព្រះមានព្រះភាគ ។</p>
        <p><a class='ref km' id='km៩៦' href='#km៩៦'>៩៦</a>លុះសក្កទេវរាជ ជាធំជាងពួកទេវតា តេ្រកអររីករាយ​នឹង​ភាសិត របស់ព្រះមានព្រះភាគ ដូច្នេះហើយ ទើបក្រាបទូលសួរនូវ​ប្រស្នា ត​ទៅ​ទៀត ចំពោះព្រះមានព្រះភាគថា បពិត្រព្រះអង្គ ទ្រង់និទ៌ុក្ខ ចុះភិក្ខុ​ប្រតិបត្តិដូចមេ្តច ឈ្មោះថាអ្នកប្រតិបត្តិ ដើម្បីសង្រួមក្នុងបាតិមោក្ខ ។ បពិត្រ​ទេវានមិន្ទ តថាគតសមែ្តងថា កាយសមាចារ (មារយាទផ្លូវកាយ) មាន ២ យ៉ាង គឺកាយសមាចារ គួរសេពក៏មាន មិនគួរសេពក៏មាន បពិត្រទេវានមិន្ទ តថាគតសមែ្តងថា ​វចីសមាចារ (មារយាទផ្លូវវាចា) មាន ២ យ៉ាង គឺ វចីសមា​ចារ ដែលគួរសេព ក៏មាន មិនគួរសេព ក៏មាន បពិត្រទេវានមិន្ទ តថាគត​សមែ្តង​ថា បរិយេសនា (ការសែ្វងរក) មាន ២ យ៉ាង គឺបរិយេសនា គួរសេព ក៏មាន មិនគួរសេព ក៏មាន ។ ចុះត្រង់ពាក្យថា បពិត្រទេវានមិន្ទ តថាគតសមែ្តងថា កាយសមាចារមាន ២ យ៉ាង គឺកាយសមាចារគួរសេព ក៏មាន មិនគួរសេព ក៏មាន ដូច្នេះនេះ តថាគតបានពោលហើយ ពាក្យដែលតថាគត​ពោលមក យ៉ាងនុ៎ះ តើព្រោះ អាស្រ័យហេតុអ្វី ។ ព្រោះថាបណ្តាកាយសមាចារ ទាំង ២ ប្រការនោះ ភិក្ខុដឹងច្បាស់ នូវកាយសមាចារណាថា កាលបើអាត្មាអញ សេពនូវកាយសមាចារនេះ អកុសលធម៌ទាំងឡាយ តែងចម្រើនដុះ​ដាល​ឡើង កុសលធម៌ទាំងឡាយ តែងសាបសូន្យទៅដូច្នេះ កាយសមាចារ​បែបនេះ ភិក្ខុមិនគួរសេព ។ បណ្តាកាយសមាចារ ទាំង ២ ប្រការនោះ ភិក្ខុដឹងច្បាស់ នូវកាយសមាចារណាថា កាលបើអាត្មាអញ សេពនូវកាយ សមាចារនេះ អកុសលធម៌ទាំងឡាយ តែងសាបសូន្យទៅ កុសលធម៌ទាំង​ឡាយ តែងចម្រើនដុះដាលឡើង ដូច្នេះ កាយសមាចារបែបនេះ ភិក្ខុ​គួរ​សេព ។ ក៏ត្រង់ពាក្យ ថា បពិត្រទេវានមិន្ទ តថាគតសមែ្តងថា កាយ​សមាចារ​​មាន ២ យ៉ាង គឺកាយសមាចារ គួរសេពក៏មាន មិនគួរសេពក៏មាន ដូច្នេះនេះ តថាគតបានពោលហើយ ពាក្យនោះ ដែលតថាគត ពោលហើយ ព្រោះអាស្រ័យហេតុនេះឯង ។ ចុះត្រង់ពាក្យថា បពិត្រ ទេវានមិន្ទ តថាគត​សមែ្តង​​​ថា វចីសមាចារមាន ២ យ៉ាង គឺវចីសមាចារ ដែលគួរសេពក៏មាន​ មិន​​គួរសេពក៏មាន ដូច្នេះនេះ តថាគតបានពោលហើយ ពាក្យដែលតថាគត ពោលមកយ៉ាងនុ៎ះ តើព្រោះអាស្រ័យហេតុអ្វី ។ ព្រោះថា បណ្តាវចីសមាចារ ទាំង ២ ប្រការនោះ ភិក្ខុដឹងច្បាស់ នូវវចីសមាចារណាថា កាលបើអាត្មាអញ សេពនូវវចីសមាចារនេះ អកុសលធម៌ទាំងឡាយ តែងចម្រើនដុះដាលឡើង កុសល ធម៌ទាំងឡាយ តែងសាបសូន្យទៅ ដូច្នេះ វចីសមាចារបែបនេះ ភិក្ខុមិនគួរសេព ។​ បណ្តាវចីសមាចារ ទាំង ២ ប្រការនោះ​ភិក្ខុដឹងច្បាស់​នូវវចីសមាចារណាថា កាលបើអាត្មាអញ សេពនូវ​វចីសមាចារ​នេះ អកុសល​ធម៌ទាំងឡាយ តែងសាបសូន្យទៅ កុសលធម៌ទាំងឡាយ តែងចម្រើន​ដុះ​ដាល​​ឡើង ដូច្នេះ វចីសមាចារបែបនេះ ភិក្ខុមិន គួរសេព ។ ក៏ត្រង់ពាក្យថា បពិត្រទេវានមិន្ទ តថាគតសមែ្តងថា វចីសមាចារមាន ២ យ៉ាង គឺវចីសមាចារ គួរសេពក៏មាន មិនគួរសេពក៏មាន ដូច្នេះនេះ តថាគតពោលហើយ ពាក្យ​នោះ ដែលតថាគតពោលហើយ ព្រោះអាស្រ័យហេតុនេះឯង ។ ចុះត្រង់ ពាក្យថា បពិត្រទេវានមិន្ទ តថាគតសមែ្តងថា បរិយេសនាមាន ២ យ៉ាង គឺ​បរិយេសនា គួរសេពក៏មាន មិនគួរសេពក៏មាន ដូច្នេះ នេះតថាគតបាន​ពោល​​ហើយ ពាក្យដែល តថាគត ពោលមកយ៉ាងនុ៎ះ តើព្រោះអាស្រ័យ​ហេតុអ្វី ។ ព្រោះថា បណ្តាបរិយេសនាទាំងពីរប្រការនោះ ភិក្ខុដឹងច្បាស់ នូវបរិយេសនាណាថា កាលបើអាត្មាអញ សេពនូវបរិយេសនានេះ អកុសល​ធម៌ទាំងឡាយ តែងចម្រើនដុះដាលឡើង កុសលធម៌ទាំងឡាយ តែងសាប​សូន្យ​ទៅដូច្នេះ បរិយេសនាបែបនេះ ភិក្ខុមិនគួរសេព</a>)</sup> ។ បណ្តាបរិយេសនា​ទាំងពីរប្រការនោះ ភិក្ខុដឹងច្បាស់ នូវបរិយេសនាណាថា កាលបើ អាត្មាអញ សេពនូវបរិយេសនានេះ អកុសលធម៌ទាំងឡាយ តែងសាបសូន្យទៅ កុសល​ធម៌ទាំងឡាយ តែងចម្រើនដុះដាលឡើង ដូច្នេះ បរិយេសនាបែបនេះ ភិក្ខុ​គួរសេព</a>)</sup> ។ ក៏ត្រង់ពាក្យថា បពិត្រទេវានមិន្ទ តថាគតសមែ្តងថា បរិយេសនា​មាន ២ យ៉ាង គឺបរិយេសនា គួរសេពក៏មាន មិនគួរសេពក៏មាន ដូច្នេះ នេះ តថាគតពោលហើយ ពាក្យនោះ ដែលតថាគតពោលហើយ ព្រោះអាស្រ័យ​ហេតុនេះឯង ។ បពិត្រ ទេវានមិន្ទ ភិក្ខុអ្នកប្រតិបត្តិយ៉ាងនេះ ទើបឈ្មោះ​ថា​ជាអ្នកប្រតិបត្តិ ដើម្បីសេចក្តីសង្រួមក្នុងបាតិមោក្ខ ។</p>
        <p><a class='ref km' id='km៩៧' href='#km៩៧'>៩៧</a>បពិត្រព្រះអង្គ ទ្រង់និទ៌ុក្ខ ចុះភិក្ខុប្រតិបត្តិដូចមេ្តច ទើបឈ្មោះ​ថាជាអ្នកប្រតិបត្តិ ដើម្បីសេចក្តីសង្រួម ក្នុងឥន្រ្ទិយ ។ បពិត្រទេវានមិន្ទ តថាគតសម្តែងថា រូបារម្មណ៍ ដែលគួរដឹងច្បាស់ ដោយភ្នែកមាន ២ យ៉ាង គឺរូបារម្មណ៍ ដែលគួរសេព ក៏មាន មិនគួរសេពក៏មាន ។ បពិត្រទេវានមិន្ទ តថាគតសមែ្តងថា សទ្ទារម្មណ៍ ដែលគួរដឹងច្បាស់ ដោយត្រចៀកមាន ២ យ៉ាង គឺសទ្ធារម្មណ៍ ដែលគួរសេពក៏មានមិនគួរសេពក៏មាន ។ បពិត្រ​ទេវា​-នមិន្ទ តថាគតសម្តែងថា គន្ធារម្មណ៍ ដែលគួរដឹងច្បាស់ដោយច្រមុះមាន ២ យ៉ាង គឺគន្ធារម្មណ៍ដែលគួរសេពក៏មានមិនគួរសេពក៏មាន ។ បពិត្រទេវា-​នមិន្ទ តថាគតសមែ្តងថារសារម្មណ៍ដែលគួរដឹងច្បាស់ដោយអណ្តាត ។បេ។ បពិត្រទេវានមិន្ទ តថាគតសមែ្តងថា ផោដ្ឋញ្វរម្មណ៍ ដែលគួរដឹងច្បាស់ ដោយកាយ ។បេ។ បពិត្រទេវានមិន្ទ តថាគតសមែ្តងថា ធម្មារម្មណ៍ ដែលគួរ​ដឹង​ច្បាស់ដោយចិត្តមាន ២ យ៉ាងគឺ ធម្មារម្មណ៍ ដែលគួរសេពក៏មាន មិនគួរ​សេព​​​​ក៏មាន ។ កាលព្រះមានព្រះភាគទ្រង់ត្រាស់យ៉ាងនេះហើយ សក្កទេវ​-រាជ ជាធំជាងពួកទេវតា បានក្រាបបង្គំទូលព្រះមានព្រះភាគ ដូច្នេះថា បពិត្រ​​​​​​​​ព្រះអង្គដ៏ចម្រើន ធម៌ដែលព្រះមានព្រះភាគ ទ្រង់សមែ្តង​ដោយ​សង្ខេប​​នេះ ខ្ញុំព្រះអង្គអាចដឹងសេចក្តីច្បាស់ ដោយពិស្តារយ៉ាងនេះបាន បពិត្រ​​​​ព្រះអង្គដ៏ចម្រើន កាលបើភិក្ខុសេពនូវរូបារម្មណ៍ ដែលគួរដឹងច្បាស់ ដោយ​ភែ្នកបែបណា អកុសលធម៌ទាំងឡាយ តែងចម្រើនដុះដាលឡើង កុសល​ធម៌ទាំងឡាយ តែងសាបសូន្យទៅ រូបារម្មណ៍ ដែលគួរដឹងច្បាស់ ដោយ​ភ្នែកបែបនេះ ភិក្ខុមិនគួរសេពទេ ។ បពិត្រព្រះអង្គដ៏ចម្រើន មួយទៀត កាលបើភិក្ខុសេព នូវរូបារម្មណ៍ ដែលគួរដឹងច្បាស់ដោយភ្នែកបែបណា អកុសល​ធម៌ទាំងឡាយ តែងសាបសូន្យទៅ កុសលធម៌ទាំងឡាយ តែង​ចម្រើន​​​ដុះដាលឡើង រូបារម្មណ៍ ដែលគួរដឹងច្បាស់ដោយភ្នែកបែបនេះ ភិក្ខុគួរសេព ។ បពិត្រព្រះអង្គដ៏ចម្រើន មួយទៀត កាលបើភិក្ខុសេពនូវ​សទ្ធារម្មណ៍ ដែលគួរដឹងច្បាស់ ដោយត្រចៀកបែបណា ។បេ។ កាលបើភិក្ខុ​សេព​នូវគន្ធារម្មណ៍ ដែលគួរដឹងច្បាស់ដោយច្រមុះ ។បេ។ កាលបើ​ភិក្ខុ​សេព​នូវរសារម្មណ៍ ដែលគួរដឹងច្បាស់ ដោយអណ្តាត ។បេ។ កាលបើភិក្ខុសេពនូវ ផោដ្ឋញ្វរម្មណ៍ ដែលគួរដឹងច្បាស់ដោយកាយ ។បេ។ កាលបើភិក្ខុសេពនូវ ធម្មារម្មណ៍ ដែលគួរដឹងច្បាស់ដោយចិត្ត អកុសលធម៌ទាំងឡាយ តែង​ចម្រើន​​​​​ដុះដាលឡើង កុសលធម៌ទាំងឡាយ តែងសាបសូន្យទៅ ធម្មារម្មណ៍​ដែល​​​គួរដឹងច្បាស់ដោយចិត្តបែបនេះ ភិក្ខុមិនគួរសេពទេ ។ បពិត្រ​ព្រះ​អង្គ​ដ៏​ចម្រើន មួយវិញទៀត កាលបើភិក្ខុសេពនូវធម្មារម្មណ៍ដែលគួរដឹងច្បាស់ ដោយ​ចិត្តបែបណា អកុសលធម៌ទាំងឡាយ តែងសាបសូន្យទៅ កុសល​ធម៌​ទាំងឡាយ តែងចម្រើនដុះដាលឡើង ធម្មារម្មណ៍ ដែលគួរដឹងច្បាស់ដោយ​ចិ​ត្ត​​​​បែបនេះ ភិក្ខុគួរសេព ។ បពិត្រព្រះអង្គដ៏ចម្រើន ធម៌ដែល​ព្រះ​មាន​ព្រះ​ភាគ ទ្រង់សមែ្តងដោយសង្ខេបនេះ ខ្ញុំព្រះអង្គអាចដឹងសេចក្តីច្បាស់​ដោយ​ពិស្តារយ៉ាងនេះបាន សេចក្តីសង្ស័យក្នុងប្រស្នានុ៎ះ ខ្ញុំព្រះអង្គបានឆ្លងផុត​ហើយ សេចក្តីងឿងឆ្ងល់ក៏អស់ហើយ ព្រោះបានស្តាប់នូវបញ្ហាវេយ្យាករណ៍ របស់ព្រះមានព្រះភាគ ។</p>
        <p><a class='ref km' id='km៩៨' href='#km៩៨'>៩៨</a>លុះសក្កទេវរាជជាធំជាងពួកទេវតា ត្រេកអររីករាយ នឹងភាសិត របស់ព្រះមានព្រះភាគ យ៉ាងនេះហើយ ក៏ក្រាបបង្គំទូលសួរនូវប្រស្នាតទៅ ចំពោះ​ព្រះមានព្រះភាគថា បពិត្រព្រះអង្គទ្រង់និទ៌ុក្ខចុះពួក​សមណ​ព្រាហ្មណ៍​​​​​​ទាំងអស់សុទ្ធតែជា អ្នកមានវាទៈដូចគ្នា មានមារយាទដូចគ្នា មាន​ឆន្ទៈ​​​គឺលទ្ធិដូចគ្នា មានសេចក្តីចូលចិត្តដូចគ្នាឬ ។ បពិត្រទេវានមិន្ទ ពួក​សមណ​​ព្រាហ្មណ៍ទាំងអស់ មិនមែនមានវាទៈ ដូចគ្នាទេ មិនមែនមាន​មាយាទ​​​​​ដូចគ្នាទេ មិនមែនមានឆន្ទៈគឺលទ្ធិដូចគ្នាទេ មិនមែនមានសេចក្តី​ចូល​ចិត្ត​​ដូចគ្នាទេ ។ បពិត្រព្រះអង្គ ទ្រង់និទ៌ុក្ខ ចុះហេតុអ្វី បានជាពួក សមណ​​​​​​ព្រាហ្មណ៍ទាំងអស់ មានវាទៈមិនដូចគ្នា មានមារយាទមិនដូចគ្នា មាន​​​ឆន្ទៈមិនដូចគ្នា មានសេចក្តីចូលចិត្តមិនដូចគ្នា ។ បពិត្រទេវានមិន្ទ លោក​គឺ​ពួកសត្វមានធាតុ គឺអធ្យាស្រ័យច្រើនពន់ពេក មានធាតុផ្សេង ៗ គ្នា ក្នុង​​លោកដែលមានច្រើន មានធាតុផេ្សងគ្នានោះ សត្វទាំងឡាយ​ប្រកាន់​មាំ​នូវ​​​ធាតុ គឺអធ្យាស្រ័យណា ៗ ក៏ប្រកាន់មាំនូវធាតុ គឺអធ្យាស្រ័យនោះ ៗ ដោយ​កម្លាំងចិត្តនិងការស្ទាបអង្អែល តែងពោលនូវពាក្យនេះ​ថា​ជាពាក្យ​ពិត ពាក្យដទៃ ជាមោឃៈ ឥតប្រយោជន៍ ព្រោះហេតុនោះ បាន​ជាពួ​កស​ម​ណ​ព្រាហ្មណ៍​​ទាំងអស់ មានវាទៈមិនដូចគ្នា មានមារយាទមិនដូចគ្នា មាន​ឆន្ទៈ​គឺ​​​លទ្ធិមិនដូចគ្នា មានសេចក្តីចូលចិត្តមិនដូចគ្នា ។បេ។</p>
        <p><a class='ref km' id='km៩៩' href='#km៩៩'>៩៩</a>បពិត្រព្រះអង្គទ្រង់និទ៌ុក្ខ ចុះពួកសមណព្រាហ្មណ៍ទាំងអស់ សុទ្ធតែមានសេចក្តីសម្រេចគឺព្រះនិញ្វនទៀងប្រាកដ មានធម៌​ជា​គ្រឿង​អស់​​​​​​ទៅនៃយោគៈ ពិតប្រាកដ ជាអ្នកប្រព្រឹត្តនូវធម៌ដ៏ប្រសើរ គឺអរិយមគ្គ​ទៀង​ប្រាកដ ជាអ្នកមានទីបំផុតគឺព្រះនិញ្វនទៀងប្រាកដឬ ។ បពិត្រទេវានមិន្ទ សមណព្រាហ្មណ៍ទាំងអស់ មិនមែនសុទ្ធតែមានសេចក្តីសម្រេច គឺព្រះ​និញ្វន​​​​​ទៀងប្រាកដទេ មិនមែនមានធម៌ជាគ្រឿងអស់ទៅនៃយោគៈ​ទៀង​ប្រាកដ​​​​​ទេ មិនមែនជាអ្នកប្រព្រឹត្តនូវធម៌ដ៏ប្រសើរ គឺអរិយមគ្គទៀង​ប្រាកដ​​ទេ មិនមែនជាអ្នកមានទីបំផុត គឺព្រះនិញ្វនទៀងប្រាកដទេ ។ បពិត្រព្រះអង្គ​ទ្រង់​និទ៌ុក្ខ ចុះពួកសមណព្រាហ្មណ៍ទាំងអស់ មិនមែនសុទ្ធតែជាអ្នកមាន​សេចក្តី​​​សមេ្រច គឺព្រះនិញ្វនទៀងប្រាកដ មិនមែនជាអ្នក​មាន​ធម៌​ជា​គ្រឿង​​​​​​​អស់ទៅ នៃយោគៈទៀងប្រាកដ មិនមែនជាអ្នកប្រព្រឹត្តនូវធម៌ដ៏ប្រសើរ គឺ​អរិយមគ្គ​​​ទៀងប្រាកដ មិនមែនជាអ្នកមានទីបំផុត គឺព្រះនិញ្វនទៀងប្រាកដ ទាំង​​​អស់​គ្នា តើព្រោះហេតុអ្វី ។ បពិត្រទេវានមិន្ទ ភិក្ខុទាំងឡាយណា ដែល​មាន​​​ចិត្តចុះស៊ប់ក្នុងព្រះនិញ្វន ជាទីអស់ទៅនៃតណ្ហាហើយ ភិក្ខុទាំងឡាយ​នោះ ឈ្មោះថាជាអ្នកមានសេចក្តីសមេ្រច គឺព្រះនិញ្វនទៀងប្រាកដ ជាអ្នក​មាន​ធម៌ជាគ្រឿងអស់ទៅ នៃយោគៈទៀងប្រាកដ ជាអ្នកប្រព្រឹត្តនូវ​ធម៌​ដ៏​ប្រសើរ គឺអរិយមគ្គទៀងប្រាកដ ជាអ្នកមានទីបំផុត គឺព្រះនិញ្វន​ទៀង​ប្រាកដ ព្រោះហេតុនោះឯង បានជាថាពួកសមណញ្រហ្មណ៍ទាំងអស់ មិន មែន​សុទ្ធតែជាអ្នកមានសេចក្តីសមេ្រច គឺព្រះនិញ្វនទៀងប្រាកដ មិនមែន​ជា​អ្នក​មានធម៌ជាគ្រឿងអស់ទៅ នៃយោគៈទៀងប្រាកដ មិនមែនជាអ្នក​ប្រព្រឹត្ត​​នូវធម៌ដ៏ប្រសើរទៀងប្រាកដ មិនមែនជាអ្នកមានទីបំផុត គឺព្រះ​និញ្វន​​​​​ទៀងប្រាកដទាំងអស់គ្នាឡើយ ។ ព្រះមានព្រះភាគ ទ្រង់ព្យាករ​នូ​​វ​​​​ប្រស្នា ដែលសក្កទេវរាជជាធំជាងពួកទេវតាទូលសួរហើយ ដោយប្រការ​ដូច្នេះ​ ។ សក្កទេវរាជជាធំជាងពួកទេវតា ក៏ពេញព្រះហឫទ័យ ត្រេកអរ រីករាយ នឹងភាសិតរបស់ព្រះមានព្រះភាគថា បពិត្រព្រះមានព្រះភាគ ដំណើរ​​​​​នុ៎ះយ៉ាងហ្នឹងហើយ បពិត្រព្រះសុគត ដំណើរនុ៎ះយ៉ាងហ្នឹងហើយ សេចក្តី​សង្ស័យក្នុងប្រស្នានុ៎ះ ខ្ញុំព្រះអង្គបានឆ្លងផុតហើយ សេចក្តីងឿងឆ្ងល់ ក៏អស់​ហើយ ព្រោះបានស្តាប់នូវបញ្ហាព្យាករណ៍ របស់ព្រះមានព្រះភាគ ។</p>
        <p><a class='ref km' id='km១០០' href='#km១០០'>១០០</a>សក្កទេវរាជ ជាធំជាងពួកទេវតា លុះត្រេកអររីករាយ​នឹង​ភាសិតរបស់ព្រះមានព្រះភាគ ដូច្នេះហើយ ទើបក្រាបបង្គំទូល​​ព្រះ​មាន​ព្រះ​ភាគ​ ដូច្នេះថា បពិត្រព្រះអង្គដ៏ចម្រើន សេចក្តីញាប់ញ័រគឺតណ្ហា ទុកដូច​ជា​រោគ សេចក្តីញាប់ញ័រ គឺតណ្ហាទុកដូចជាបូស សេចក្តីញាប់ញ័រ​គឺ​តណ្ហា​ទុក​ដូច​​​ជាកូនសរ សេចក្តីញាប់ញ័រ គឺតណ្ហាតែងដឹកទាញនូវ​បុរស​នេះ​ឲ្យ​កើត​ក្នុង​​​​​ភពនោះៗ ព្រោះហេតុនោះឯង បុរសនេះ រមែងដល់នូវសភាពខ្ពស់ទាប ។ បពិត្រព្រះអង្គដ៏ចម្រើន ខ្ញុំព្រះអង្គមិនបាននូវឱកាស កម្មនៃប្រស្នាណា អំពី​សមណ​​​ញ្រហ្មណ៍ដទៃខាងក្រៅព្រះពុទ្ធសាសនានេះ ប្រស្នានោះ ព្រះមាន​ព្រះ​​​ភាគ ជាអ្នកឃើញនូវកាលដ៏វែងបានព្យាករដល់ខ្ញុំព្រះអង្គហើយ មួយ​ទៀត ព្រះមានព្រះភាគបានទាំងដកនូវសរ គឺសេចក្តីសង្ស័យនិងសេចក្តី​ងឿងឆ្ងល់ ពីខ្ញុំព្រះអង្គចេញបានហើយ ។ បពិត្រទេវានមិន្ទ មហាបពិត្រ ធ្លាប់​​​យកប្រស្នា នេះទៅសួរចំពោះពួកសមណញ្រហ្មណ៍ដទៃដែរឬទេ ។ បពិត្រ​​​​ព្រះអង្គដ៏ចម្រើន ខ្ញុំព្រះអង្គធ្លាប់នាំយកប្រស្នានេះ ទៅសួរចំពោះ​សមណ​​​​ញ្រហ្មណ៍ដទៃដែរ ។ បពិត្រទេវានមិន្ទ ចុះសមណ​ញ្រហ្មណ៍​​ទាំង​នោះ បានព្យាករថ្វាយមហាបពិត្រ ដូចមេ្តចខ្លះ បើមហាបពិត្រ មិនទើស​ទាល់​​​ព្រះទ័យទេ សូមមហាបពិត្រមានព្រះបន្ទូលទៅមើល ។ បពិត្រព្រះអង្គ ដ៏ចម្រើន ព្រះមានព្រះភាគក្តី បុគ្គលដែលមាន​រូប​ប្រហែល​ព្រះមាន​ព្រះភាគ​ក្តី អង្គុយក្នុងទីណា ទីនោះមិនទើសទាល់ចិត្ត នៃខ្ញុំព្រះអង្គឡើយ ។ បពិត្រ​ទេវានមិន្ទ បើដូច្នោះ សូមមហាបពិត្រមានព្រះបន្ទូលទៅមើល ។ បពិត្រ​ព្រះអង្គ​​ដ៏ចម្រើន ខ្ញុំព្រះអង្គសម្គាល់ ក្នុងពួកសមណញ្រហ្មណ៍ណាថា សមណ​ញ្រហ្មណ៍ទាំងឡាយ ជាអ្នកនៅក្នុងអរញ្ញប្រទេសមានសេនាសនៈ​ដ៏​​​ស្ងាត់ដូច្នេះ ខ្ញុំព្រះអង្គក៏ចូលទៅរកសមណញ្រហ្មណ៍ទាំងនោះ ហើយ​សួរ​​​​នូវ​ប្រស្នាទាំងនេះ ពួកសមណញ្រហ្មណ៍នោះ លុះខ្ញុំព្រះអង្គសួរហើយ ក៏​មិន​អាច​​នឹងដោះស្រាយបាន កាលមិនអាចនឹងដោះស្រាយហើយ ក៏​ត្រឡប់​សួរ​​មក ខ្ញុំព្រះអង្គវិញថា អ្នកមានអាយុឈ្មោះអ្វី លុះពួកសមណ​ញ្រហ្មណ៍​នោះ សួរខ្ញុំព្រះអង្គហើយ ខ្ញុំព្រះអង្គបានប្រាប់ថា បពិត្រអ្នកនិទ៌ុក្ខ ខ្ញុំឯង​ជា​សក្កទេវ​រាជ ជាធំជាងពួកទេវតា ពួកសមណញ្រហ្មណ៍នោះ ក៏ត្រឡប់​សួរ​មក​​​​ខ្ញុំព្រះអង្គ តទៅទៀតថា បពិត្រទេវានមិន្ទមានអាយុ ចុះព្រះអង្គ​សាង​នូវ​​​អំពើដូចមេ្តច បានជាដល់នូវឋានៈនេះ ដូច្នេះ ខ្ញុំព្រះអង្គក៏សមែ្តងធម៌ប្រាប់​ដល់​​ពួកសមណញ្រហ្មណ៍នោះ តាមដែលបានស្តាប់មកបានរៀនមក ពួក សមណញ្រហ្មណ៍នោះ ក៏មានសេចក្តីត្រេកអរ ដោយធម៌មានប្រមាណ ប៉ុណ្ណោះថា សក្កទេវរាជជាធំជាងពួកទេវតា គឺយើងទាំងឡាយបានឃើញ ហើយផង យើងទាំងឡាយ បានសួរនូវប្រស្នាណា លោកក៏បានដោះស្រាយ នូវប្រស្នានោះ ដល់យើងទាំងឡាយផង ពួកសមណព្រាហ្មណ៍នោះ ក៏ ត្រឡប់ទៅជាសាវ័ក របស់ខ្ញុំព្រះអង្គវិញ ឯខ្ញុំព្រះអង្គមិនមែនជាសាវ័ក របស់ ពួកសមណញ្រហ្មណ៍នោះទេ បពិត្រព្រះអង្គដ៏ចម្រើន ឯខ្ញុំព្រះអង្គជាសាវ័ក របស់ព្រះមានព្រះភាគ ជាសោតាបន្នបុគ្គល មានសភាវៈ មិនធ្លាក់ទៅក្នុង អបាយជាបុគ្គលទៀង មានប្រាជ្ញាជាគ្រឿងត្រាស់ដឹងប្រព្រឹត្តទៅក្នុងខាងមុខ ។ បពិត្រទេវានមិន្ទ ក្នុងកាលពីមុនអំពីកាលនេះ មហាបពិត្រធ្លាប់ទទួលបាន នូវសេចក្តីត្រេកអរ នឹងការបាននូវសោមនស្សបែបនេះ ដែរឬទេ ។ បពិត្រ ព្រះអង្គដ៏ចម្រើន ក្នុងកាលមុនអំពីកាលនេះ ខ្ញុំព្រះអង្គធ្លាប់ទទួលការ បាន នូវសេចក្តីត្រេកអរ នឹងការបាននូវសោមនស្សបែបនេះដែរ ។ បពិត្រទេវា- នមិន្ទ ចុះក្នុងកាលមុនអំពីកាលនេះ មហាបពិត្រ ធ្លាប់ទទួលការបាន នូវ សេចក្តីត្រេកអរ នឹងការបាននូវសោមនស្សបែបនេះ តើដូចមេ្តច ។</p>
        <p><a class='ref km' id='km១០១' href='#km១០១'>១០១</a>បពិត្រព្រះអង្គដ៏ចម្រើន រឿងធ្លាប់មានមកហើយ សង្រ្គាមនៃ ពួកទេវតា នឹងអសុរបានតទល់គ្នាហើយ ។ បពិត្រព្រះអង្គដ៏ចម្រើន ក៏ក្នុង សង្រ្គាមនោះ ពួកទេវតាឈ្នះ ឯពួកអសុរចាញ់ ។ បពិត្រព្រះអង្គដ៏ចម្រើន កាលខ្ញុំព្រះអង្គឈ្នះសង្រ្គាមនោះ ហើយបានឈ្មោះថា មានសង្រ្គាមឈ្នះ សេ្រចហើយ ក៏មានសេចក្តីត្រិះរិះយ៉ាងនេះថា ឥឡូវនេះពួកទេវតាទាំង ឡាយ នឹងបរិភោគនូវឱជារសទាំងពីរ គឺឱជារសរបស់ទេវតា និងឱជារស របស់អសុរ ក្នុងទេវលោកនេះ បពិត្រព្រះអង្គដ៏ចម្រើន ការបាននូវសេចក្តី ត្រេកអរ នឹងការបាននូវសេចក្តីសោមនស្ស របស់ខ្ញុំព្រះអង្គនោះ សឹងប្រកប ដោយគ្រឿងវាយដំ ប្រកបដោយគ្រឿងកាប់ចាក់ មិនប្រព្រឹត្តទៅ ដើម្បី សេចក្តីនឿយណាយ ដើម្បីការប្រាសចាករាគៈ ដើម្បីការរំលត់ទុក្ខដើម្បីការ ស្ងប់រម្ងាប់ ដើម្បីការដឹងចំពោះ ដើម្បីការត្រាស់ដឹង ដើម្បីព្រះនិញ្វនឡើយ បពិត្រព្រះអង្គដ៏ចម្រើន ចំណែកខាងការបាននូវសេចក្តីត្រេកអរ និងបាន នូវសោមនស្សណា របស់ខ្ញុំព្រះអង្គ ព្រោះស្តាប់ធម៌ របស់ព្រះមានព្រះភាគ ការបាននោះ មិនប្រកបដោយគ្រឿងវាយដំ មិនប្រកបដោយគ្រឿងកាប់​ចាក់ តែងប្រព្រឹត្តទៅ ដើម្បីសេចក្តីនឿយណាយ ដើម្បីការប្រាសចាក រាគៈ ដើម្បីការរំលត់ទុក្ខ ដើម្បីការស្ងប់រម្ងាប់ ដើម្បីការដឹងចំពោះ ដើម្បីការត្រាស់​ដឹង ដើម្បីព្រះនិញ្វនតែមួយយ៉ាង ។ បពិត្រទេវានមិន្ទ ចុះមហាបពិត្រ ទ្រង់ឃើញនូវអំណាច នៃប្រយោជន៍ដូចមេ្តច ទើបសមែ្តងនូវការបាននូវ​សេចក្តី​​ត្រេកអរ និងការបាននូវ សោមនស្សមានសភាពយ៉ាងនេះ ។ បពិត្រ​ព្រះអង្គដ៏ចម្រើន ខ្ញុំព្រះអង្គឃើញនូវអំណាចនៃប្រយោជន៍ ៦ យ៉ាង ទើប​សមែ្តងនូវការបាននូវសេចក្តីត្រេកអរ នឹងការបាននូវសោមនស្ស មាន​សភាព​​​​យ៉ាងនេះ ។</p>
        <p><a class='ref km' id='km១០២' href='#km១០២'>១០២</a>បពិត្រព្រះអង្គដ៏ចម្រើន ខ្ញុំព្រះអង្គឃើញនូវអំណាច​នៃ​ប្រយោជន៍ ជាដំបូងនេះថា កាលអាត្មាអញកើតជាទេវតា ឋិតនៅក្នុង​ឱកាស​នេះ អាត្មាអញបាន អាយុថ្មីទៀត ម្នាលគ្នាយើង អ្នកចូរដឹងយ៉ាងនេះចុះ ដូច្នេះហើយ ទើបសមែ្តងនូវការ បាននូវសេចក្តីត្រេកអរ និងការបាននូវ​សោមនស្ស​ មានសភាពយ៉ាងនេះ ។</p>
        <p><a class='ref km' id='km១០៣' href='#km១០៣'>១០៣</a>បពិត្រព្រះអង្គដ៏ចម្រើន ខ្ញុំព្រះអង្គឃើញ​នូវ​អំណាចនៃប្រយោជន៍ ជាគម្រប់ពីរនេះថា ចិត្តរបស់ខ្ញុំ​ព្រះ​អង្គត្រេកអរក្នុងត្រកូលណា ខ្ញុំព្រះអង្គច្យុតចាក​កាយ ជារបស់ទេវតា លះបង់ នូវអាយុមិនមែន​ជារបស់​មនុស្ស ហើយជាអ្នកមិនវងេ្វងចូលទៅកាន់គភ៌ក្នុង​ត្រកូល​នោះ ដូច្នេះហើយទើបសមែ្តងនូវការបាននូវ​សេចក្តី​ត្រេកអរ និងបាននូវសោមនស្ស មានសភាព យ៉ាងនេះ ។</p>
        <p><a class='ref km' id='km១០៤' href='#km១០៤'>១០៤</a>បពិត្រព្រះអង្គដ៏ចម្រើន ខ្ញុំព្រះអង្គឃើញនូវ​អំណាច​នៃប្រយោជន៍ជាគម្រប់ ៣ នេះថា ខ្ញុំព្រះអង្គ​ជាអ្នកត្រេកអរក្នុងសាសនារបស់ព្រះពុទ្ធជាម្ចាស់ ដែល​ទ្រង់​​មានប្រស្នាមិនភាន់ច្រឡំ ហើយជាអ្នក​មានសេចក្តី​ដឹងខ្លួន មានស្មារតីតម្កល់ខ្ជាប់ នៅដោយសេចក្តី​ដឹង​ខុស​ត្រូវដូច្នេះហើយ ទើបសមែ្តងនូវការ បាននូវសេចក្តី​តេ្រក​អរ និងការបាននូវសោមនស្ស មានសភាព យ៉ាងនេះ ។</p>
        <p><a class='ref km' id='km១០៥' href='#km១០៥'>១០៥</a>បពិត្រព្រះអង្គដ៏ចម្រើន ខ្ញុំព្រះអង្គឃើញ​នូវ​អំណាច នៃប្រយោជន៍ ជាគម្រប់ ៤ នេះថា បើ​សម្ពោធិញ្ញាណ នឹង មានដល់ខ្ញុំព្រះអង្គ ក្នុងខាងមុខ ដោយសេចក្តីដឹងខុសត្រូវ ខ្ញុំព្រះអង្គជាអ្នកប្រាថ្នា​ដើម្បី​ដឹងខុសត្រូវ សេចក្តីដឹងខុសត្រូវនោះឯង ជាការសំខាន់​របស់​​ខ្ញុំព្រះអង្គ ក្នុងមនុស្សលោក ដូច្នេះហើយទើប​សមែ្តងនូវការបាននូវសេចក្តីត្រេកអរ និងការបាននូវ សោមនស្ស មានសភាពយ៉ាងនេះ ។</p>
        <p><a class='ref km' id='km១០៦' href='#km១០៦'>១០៦</a>បពិត្រព្រះអង្គដ៏ចម្រើន ខ្ញុំព្រះអង្គឃើញនូវ​អំណាចនៃប្រយោជន៍ ជាគម្រប់ ៥ នេះថា ខ្ញុំព្រះអង្គ​មុខ​ជា​នឹងច្យុតចាកកាយ ជារបស់នៃមនុស្ស លះបង់នូវ​អាយុ​​ជារបស់នៃមនុស្ស ហើយបានទៅកើតជាទេវតា​ដ៏ឧត្តម ក្នុងទេវលោកវិញ ដូច្នេះហើយទើបសមែ្តង​នូវការបាននូវសេចក្តីត្រេកអរ នឹងការបាននូវ​សោមនស្ស​ មានសភាពយ៉ាងនេះ ។</p>
        <p><a class='ref km' id='km១០៧' href='#km១០៧'>១០៧</a>បពិត្រព្រះអង្គដ៏ចម្រើន ខ្ញុំព្រះអង្គឃើញ​នូវ​អំណាច នៃប្រយោជន៍ជាគម្រប់ ៦ នេះថា ពួកទេវតា​នោះ ឧត្តមជាង ទេវតាទាំងពួង ជាអ្នកមិនថោកថយ ជាអ្នកមានយស ឋិតនៅក្នុងលំនៅណា លំនៅនោះមុខ​ជា​នឹងមាន ដល់ខ្ញុំព្រះអង្គក្នុងភពជាទីបំផុតមិនខាន​ ដូច្នេះហើយសមែ្តងនូវការ បាននូវសេចក្តីតេ្រកអរ និង​ការ​​បាននូវសោមនស្ស មានសភាពយ៉ាង នេះ។</p>
        <p>បពិត្រព្រះអង្គដ៏ចម្រើន ខ្ញុំព្រះអង្គឃើញនូវអំណាច នៃប្រយោជន៍​ទាំង ៦ ប្រការ ហ្នឹងឯង ទើបសមែ្តងនូវការបាននូវសេចក្តីត្រេកអរ នឹងការ​បាន​​នូវ​សោមនស្ស មាន សភាពយ៉ាងនេះ ។</p>
        <p><a class='ref km' id='km១០៨' href='#km១០៨'>១០៨</a>ខ្ញុំព្រះអង្គមានសេចក្តីប្រាថ្នាមិនទាន់សម្រេច នៅមាន សេចក្តីសង្ស័យ ងឿងឆ្ងល់ តែងត្រាច់ស្វះស្វែង​រកព្រះតថាគត អស់កាលជាយូរអង្វែងមកហើយ ។ ខ្ញុំព្រះអង្គសម្គាល់ នូវពួកសមណៈណា ដែលជាអ្នកនៅ​ក្នុងទីស្ងាត់ ក៏នឹកស្មានថា ជាព្រះសម្ពុទ្ធ ដូច្នេះហើយ ចូល​ទៅអង្គុយជិត ពួកសមណៈនោះ ។ ពួកសមណៈ​នោះ លុះខ្ញុំព្រះអង្គសួរថា សេចក្តីជ្រះថ្លា តើដូចមេ្តច សេចក្តីមិនជ្រះថ្លា តើដូចមេ្តច ដូច្នេះហើយ មិនអាច នឹង​ដោះស្រាយក្នុងមគ្គ នឹងបដិបទាទាំងឡាយបាន​ឡើយ ។ កាលណាដែលពួក សមណៈទាំងនោះ ស្គាល់ខ្ញុំព្រះ​អង្គ​ថាជា សក្កទេវរាជ មកពីឋានទេវតា ពួកសមណៈ​ទាំង​នោះ បានសួរ ខ្ញុំព្រះអង្គថា ទេវរាជ បានសាងកុសល​ដូច​មេ្តច ទើបបាននូវសម្បតិ្តនេះ ។ ខ្ញុំព្រះអង្គ ក៏សមែ្តង​ធម៌​តាមដែលបានស្តាប់មក ប្រាប់ដល់សមណៈ​ទាំង​នោះ ឲ្យប្រាកដក្នុងទីប្រជុំជន ពួកសមណៈទាំងនោះ នាំគ្នា​ពេញចិត្ត ដោយហេតុនោះថា យើងទាំងឡាយ បាន​ឃើញវាសវទេវរាជហើយ ។ មួយវិញទៀត កាល​ណាដែលខ្ញុំព្រះអង្គ បានឃើញនូវព្រះសម្ពុទ្ធ ទ្រង់ឆ្លង​ផុត ចាកសេចក្តីសង័្សយហើយ ក្នុងថ្ងៃនេះ ខ្ញុំព្រះអង្គជា​អ្នក​​​រួចចាកភ័យហើយ បានចូលមកអង្គុយជិតព្រះ​សម្ពុទ្ធ ។ ខ្ញុំព្រះអង្គ សូមថ្វាយបង្គំនូវព្រះសម្ពុទ្ធ​ទ្រង់​ដកចោល​នូវ​សរគឺ តណ្ហាចេញបានហើយ រកបុគ្គល​ប្រៀប​​ផ្ទឹមគ្មាន ទ្រង់មានព្យាយាមច្រើន ទ្រង់ត្រាស់ដឹង (នូវ​ចតុរារិយសច្ច) ព្រះអង្គ ជាពូជពង្សនៃអាទិច្ច គោត្រ ។ បពិត្រព្រះអង្គ ទ្រង់និទ៌ុក្ខ (ក្នុងកាលមុន) ខ្ញុំព្រះអង្គព្រម​ទាំងទេវតា បានធ្វើនូវការនមស្ការ ណាចំពោះព្រហ្ម ក្នុង​ថ្ងៃនេះ ខ្ញុំព្រះអង្គ សូមថ្វាយនមស្ការនោះ ចំពោះព្រះ​អង្គវិញ ខ្ញុំព្រះអង្គសូមធ្វើនូវការថ្វាយបង្គំ ចំពោះព្រះ​អង្គ​​ដោយ​​ខ្លួនឯង ។ ព្រះអង្គជាព្រះសម្ពុទ្ធពិតមែន ព្រះ​អង្គជាសាស្តាប្រសើរ ក្នុងលោកនេះព្រមទាំងទេវលោក នឹងរកបុគ្គលណាមួយ មកប្រៀបផ្ទឹមនឹងព្រះអង្គ​គ្មាន​ឡើយ ។</p>
        <p><a class='ref km' id='km១០៩' href='#km១០៩'>១០៩</a>លំដាប់នោះ សក្កទេវរាជ ជាធំជាងពួកទេវតា ត្រាស់ហៅនូវ បញ្ចសិខគន្ធព្វបុត្តថា នែអ្នកបញ្ចសិខៈ អ្នកជាបុគ្គលមានឧបការៈច្រើន ដល់យើងពិត ដោយហេតុអ្នកបានធ្វើព្រះមានព្រះភាគ ឲ្យប្រោសប្រាណ ជាមុន ម្នាលអ្នកលុះអ្នកបានធ្វើព្រះមានព្រះភាគ ឲ្យប្រោសប្រាណជាមុន ហើយ ទើបយើងបានចូលមកគាល់ព្រះមានព្រះភាគជាអរហន្តសម្មាសម្ពុទ្ធ អង្គនោះ ក្នុងកាលជាខាងក្រោយ យើងនឹងតាំងអ្នកទុកក្នុងទីដូចជាបិតា អ្នកនឹងបានជាសេ្តចនៃពួកគន្ធព្វ មួយវិញទៀត យើងនឹងឲ្យនាងភទ្ទាសុរិ- យវច្ឆសាដល់អ្នក ព្រោះថានាងភទ្ទាសុរិយវច្ឆសានោះ អ្នកក៏ចង់បានមកជា យូរហើយ ។ គ្រានោះ សក្កទេវរាជជាធំជាងពួកទេវតា ទ្រង់យកព្រះហស្តទះ ផែនដី ហើយបន្លឺនូវឧទានអស់វារៈ ៣ ដងថា </p>
        <p>សូមនមស្ការ ថ្វាយបង្គំ ចំពោះព្រះមានព្រះភាគ អរហន្ត សម្មាសម្ពុទ្ធ អង្គនោះ ។</p>
        <p>សូមនមស្ការ ថ្វាយបង្គំ ចំពោះព្រះមានព្រះភាគ អរហន្ត សម្មាសម្ពុទ្ធ អង្គនោះ ។</p>
        <p>សូមនមស្ការ ថ្វាយបង្គំ ចំពោះព្រះមានព្រះភាគ អរហន្ត សម្មាសម្ពុទ្ធ អង្គនោះ ។</p>
        <p><a class='ref km' id='km១១០' href='#km១១០'>១១០</a>ក៏កាលដែលព្រះមានព្រះភាគ កំពុងសមែ្តងនូវវេយ្យាករណ៍ នេះ ធម្មចក្ខុ (សោតាបត្តិមគ្គ) ដ៏ប្រាសចាកធូលីគឺរាគាទិកិ្កលេសប្រាសចាក មន្ទិលគឺទិដ្ឋិនឹងវិចិកិច្ឆា ក៏បានកើតដល់សក្កទេវរាជ ជាធំជាងពួកទេវតា ផង ដល់ពួកទេវតាទាំង ៨ ហ្មឺនឯទៀតផងថា ធម្មជាតណាមួយ ដែលកើត​ឡើង​ជា ធម្មតា ធម្មជាតទាំងអស់នោះ តែងរលត់ទៅវិញជាធម្មតា ។ ប្រស្នាណា ដែលសក្កទេវរាជ ជាធំជាងពួកទេវតាបានអារាធនា បានទូលសួរហើយ ប្រស្នានោះ ព្រះមានព្រះភាគទ្រង់បានព្យាករហើយ ដោយប្រការដូច្នេះ ។ ព្រោះហេតុនោះ ពាក្យថាសក្កបញ្ហៈ ដូច្នេះជាឈ្មោះនៃវេយ្យាករណ៍នេះឯង ។</p>
        <p>ចប់ សក្កប្បញ្ហសូត្រ ទី ៨ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>