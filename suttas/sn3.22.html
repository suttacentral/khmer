<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.22' lang='km'>
        <header>
            <ul>
            </ul>
            <h1>អយ្យិកាសូត្រ​​ ទី ២</h1>
        </header>
        <p><a class='ref km' id='km៤០៣' href='#km៤០៣'>៤០៣</a>សាវត្ថីនិទាន ។ គ្រានោះ ព្រះបាទបសេនទិកោសល ស្ដេចចូលទៅ​គាល់​ព្រះមានព្រះភាគ ទាំងថ្ងៃត្រង់ លុះចូលទៅដល់ ថ្វាយបង្គំព្រះមានព្រះភាគ ហើយគង់ក្នុង​ទីសមគួរ ។ លុះព្រះបាទបសេនទិកោសល គង់ក្នុង​ទីសមគួរហើយ ទើបព្រះមាន​ព្រះភាគ ទ្រង់ត្រាស់ដូច្នេះថា បពិត្រមហារាជ អើហ្ន៎ មហារាជស្ដេចមកពីទីណាទាំងថ្ងៃ ត្រង់ដូច្នេះ ។ ព្រះបាទបសេនទិកោសល ក្រាបបង្គំទូល បពិត្រព្រះអង្គដ៏ចម្រើន ព្រះអរយ្យិកាខ្ញុំព្រះអង្គគ្រាំគ្រា ព្រឹទ្ធា​ ចាស់ កន្លងកាលវែងឆ្ងាយហើយ ចូលមកក្នុងបច្ឆិមវ័យហើយ មានព្រះជន្ម ១២០ វស្សាអំពីកំណើត (ឥឡូវនេះ) ធ្វើមរណ-កាលទៅហើយ បពិត្រព្រះអង្គដ៏ចម្រើន ឯព្រះអយ្យិកាក៏ជាទីស្រឡាញ់ ជាទីពេញចិត្ត បពិត្រ​ព្រះអង្គដ៏ចម្រើន ឯព្រះអយ្យិកាក៏ជាទីស្រឡាញ់ ជាទីពេញចិត្ត បពិត្រ​ព្រះអង្គដ៏ចម្រើន​ប្រសិនបើខ្ញុំព្រះអង្គដូរដោយហត្ថិរ័តន៍ កុំឲ្យអយ្យិការបស់ខ្ញុំព្រះអង្គធ្វើមរណកាលបាន ដូច្នេះ ខ្ញុំព្រះអង្គនឹងឲ្យហត្ថិរ័តន៍ ដោយគិតថា កំឲ្យព្រះអយ្យិការបស់ខ្ញុំព្រះអង្គធ្វើមរណកាលបានឡើយ បពិត្រព្រះអង្គដ៏ចម្រើន ប្រសិនបើខ្ញុំព្រះអង្គដូរដោយអស្សរ័តន៍ កុំឲ្យព្រះ​អយ្យិកា របស់ខ្ញុំព្រះអង្គធ្វើមរណកាលបានដូច្នេះ ខ្ញុំព្រះអង្គនឹងឲ្យអស្សរ័តន៍ ដោយគិតថា កុំឲ្យព្រះអយ្យិការបស់ខ្ញុំព្រះអង្គធ្វើមរណកាលបាន បពិត្រ​ព្រះអង្គដ៏ចម្រើន ប្រសិន​​​បើខ្ញុំព្រះអង្គដូរដោយស្រុកសួយ កុំឲ្យព្រះអយ្យិការបស់ខ្ញុំព្រះអង្គធ្វើមរណកាល​បានដូច្នេះ ខ្ញុំព្រះអង្គនឹងឲ្យស្រុកសួយ ដោយគិតថា កុំឲ្យព្រះអយ្យិកា​របស់ខ្ញុំព្រះ​អង្គ​ធ្វើ​មរណកាលបានឡើយ បពិត្រព្រះអង្គដ៏ចម្រើន ប្រសិនបើខ្ញុំព្រះអង្គដូរដោយជនបទ កុំឲ្យ​ព្រះ​អយ្យិកា របស់ខ្ញុំព្រះអង្គធ្វើមរណកាលបានដូច្នេះ ខ្ញុំព្រះអង្គនឹងឲ្យជនបទដោយគិតថា កុំឲ្យព្រះអយ្យិកា របស់ខ្ញុំព្រះអង្គធ្វើមរណកាលបានឡើយ បពិត្រព្រះអង្គដ៏ចម្រើន អស្ចារ្យ​​ណាស់ បពិត្រព្រះអង្គដ៏ចម្រើន ចំឡែកណាស់ បពិត្រព្រះអង្គដ៏ចម្រើន ព្រោះថា សុភាសិតនេះ ព្រះអង្គត្រាស់ថា សត្វទាំងអស់ មានសេចក្ដីស្លាប់ជាធម្មតា មានសេចក្ដីស្លាប់ ជាទីបំផុត មិនកន្លងនូវសេចក្ដីស្លាប់បានឡើយ ។</p>
        <p><a class='ref km' id='km៤០៤' href='#km៤០៤'>៤០៤</a>ព្រះអង្គត្រាស់ថា បពិត្រមហារាជ នុ៎ះយ៉ាងនេះហើយ បពិត្រមហារាជ​ នុ៎ះ យ៉ាងនេះហើយ សត្វទាំងអស់ មានសេចក្ដីស្លាប់ជាធម្មតា មានសេចក្ដីស្លាប់ជាទីបំផុត មិនកន្លងនូវសេចក្ដីស្លាប់បានទេ ។ បពិត្រមហារាជ ប្រៀបដូចជាភាជន៍នៃស្មូនឆ្នាំងទាំងឡាយ​ណាមួយ ទោះបីឆៅក្ដី ឆ្អិនក្ដី ភាជន៍ទាំងអស់នោះ ក៏គង់មានកិរិយាបែកធ្លាយជាធម្មតា មានកិរិយាបែកធ្លាយជាទីបំផុត មិនកន្លងនូវកិរិយាបែកធ្លាយបានឡើយ យ៉ាងណាមិញ បពិត្រមហារាជ សត្វទាំងអស់ មានសេចក្ដីស្លាប់ជាធម្មតា មានសេចក្ដីស្លាប់ ជាទីបំផុត មិនកន្លងនូវសេចក្ដីស្លាប់បានឡើយ ក៏យ៉ាងនោះឯង ។</p>
        <p><a class='ref km' id='km៤០៥' href='#km៤០៥'>៤០៥</a>ព្រះអង្គទ្រង់ត្រាស់នូវពាក្យនេះ ។ បេ ។</p>
        <p>សត្វទាំងអស់ មុខជានឹងស្លាប់ ព្រោះថា ជីវិត (របស់សត្វ) មានសេចក្ដីស្លាប់ជាទីបំផុត សត្វទាំងឡាយ ទទួលយកផលបុណ្យផលបាបហើយ​ នឹងទៅតាមយថាកម្ម​ គឺអ្នកធ្វើបាប តែងទៅកាន់នរក ចំណែកខាងអ្នកធ្វើបុណ្យ តែងទៅកាន់សុគតិភព ព្រោះហេតុនោះ បុគ្គលគួរតែធ្វើបុណ្យដែលនាំទៅក្នុងបរលោក ឲ្យចម្រើន (ព្រោះថា) បុណ្យទាំងឡាយ ជាទីពឹងរបស់ពួកសត្វ ក្នុងបរលោក ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>