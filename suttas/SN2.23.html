<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn2.23' lang='km'>
        <header>
            <ul>
            </ul>
            <h1>សេរីសូត្រ ទី ៣</h1>
        </header>
        <p><a class='ref km' id='km២៨៤' href='#km២៨៤'>២៨៤</a>សេរីទេវបុត្ត​ ឋិតនៅក្នុងទីសមគួរហើយ ក្រាបទូលព្រះមានព្រះភាគ​ ដោយគាថា ថា</p>
        <p>យក្សនោះឯង​ មិនត្រេកអរចំពោះបាយណា ឯទេវតានិងមនុស្សទាំងពីរពួក ​រមែងត្រេកអរចំពោះបាយនោះ ។​​</p>
        <p><a class='ref km' id='km២៨៥' href='#km២៨៥'>២៨៥</a>ព្រះមានព្រះភាគ​ត្រាស់ថា ពួកជនណា មានចិត្តជ្រះថ្លា ឲ្យនូវបាយនោះដោយសទ្ធា បាយនោះឯងរមែងទៅតាមនូវពួកជននោះ ក្នុងលោកនេះផង ក្នុងលោកខាងមុខផង ព្រោះហេតុនោះ បុគ្គល​គប្បីបន្ទោបបង់ នូវសេចក្ដីកំណាញ់ហើយ ឲ្យនូវទាន (ព្រោះ)​ បុណ្យទាំងឡាយ រមែងជាទីពឹងរបស់ពួកសត្វ ក្នុងលោកខាងមុខ ។​</p>
        <p><a class='ref km' id='km២៨៦' href='#km២៨៦'>២៨៦</a>បពិត្រព្រះអង្គដ៏ចម្រើន អស្ចារ្យណាស់ បពិត្រព្រះអង្គដ៏ចម្រើន ចំឡែកណាស់ បពិត្រព្រះអង្គដ៏ចម្រើន ព្រោះព្រះពុទ្ធដីកាដែលព្រះមានព្រះភាគ សំដែងហើយ ​ដោយប្រពៃដូច្នេះថា</p>
        <p>ពួកជនណា មានចិត្តជ្រះថ្លា ឲ្យនូវបាយនោះ ដោយសទ្ធាផង បាយនោះឯង រមែងទៅតាមនូវពួកជននោះ ក្នុងលោកនេះផង ក្នុងលោកខាងមុខផង ព្រោះហេតុនោះ បុគ្គល​គប្បីបន្ទោបបង់នូវសេចក្ដីកំណាញ់ គ្របសង្កត់នូវមន្ទិលគឺសេចក្ដី កំណាញ់ហើយ ឲ្យនូវទាន (ព្រោះ)​ បុណ្យទាំងឡាយ រមែងជាទីពឹងរបស់ពួកសត្វ ក្នុងលោកខាងមុខ ។​</p>
        <p><a class='ref km' id='km២៨៧' href='#km២៨៧'>២៨៧</a>បពិត្រព្រះអង្គដ៏ចម្រើន ពីព្រេងនាយមក ខ្ញុំព្រះអង្គកើតជាស្ដេច នាមថា សេរី ជាទាយក (អ្នកឲ្យទាន) ជាម្ចាស់នៃទាន ជាអ្នកពោលសរសើរទានជាប្រក្រតី ។ បពិត្រព្រះអង្គដ៏ចម្រើន​ ខ្ញុំព្រះអង្គបានឲ្យទាន ដល់សមណព្រាហ្មណ៍ អ្នកកម្សត់ អ្នកដើរ ផ្លូវឆ្ងាយ អ្នកពណ៌នាហើយសូម និងស្មូមទាំងឡាយ ទៀបទ្វារទាំង ៤ ។​ បពិត្រព្រះអង្គ​ដ៏ចម្រើន គ្រានោះ អគ្គមហេសីចូលមករកខ្ញុំព្រះអង្គ ហើយពោលពាក្យដូច្នេះថា ព្រះ​សម្មតិ​ទេពបានឲ្យទានហើយ ពួកយើងមិនទាន់បានឲ្យទានទេ សូមព្រះរាជនុញ្ញាតឲ្យ ពួកយើងបានឲ្យទាន ធ្វើបុណ្យអាស្រ័យនឹងព្រះសម្មតិទេពផង ។ បពិត្រព្រះអង្គដ៏ចម្រើន ខ្ញុំព្រះអង្គនោះ មានសេចក្ដីត្រិះរិះដូច្នេះថា អាត្មាអញជាទាយក ជាម្ចាស់នៃទាន ជាអ្នក ពោលសរសើរទានជាប្រក្រតី កាលបើមានគេពោលថា យើងនឹងឲ្យទាន តើអាត្មាអញ គួរពោលដូចម្ដេច ។ បពិត្រព្រះអង្គដ៏ចម្រើន ខ្ញុំព្រះអង្គនោះ ក៏បានឲ្យទ្វារជាបឋម ដល់ មហេសី មហេសីក៏បានឲ្យទាន ក្នុងទ្វារជាបឋមនោះ ឯទានរបស់ខ្ញុំព្រះអង្គក៏ថយចុះ ។ បពិត្រព្រះអង្គដ៏ចម្រើន គ្រានោះ ពួកក្សត្រយ៍ជាចំណុះ ចូលមករកខ្ញុំព្រះអង្គ ហើយ ពោលពាក្យនេះនឹងខ្ញុំព្រះអង្គថា ព្រះសម្មតិទេព​ បានឲ្យទានហើយ មហេសីក៏បានឲ្យទានដែរ ​ឯពួកយើងមិនទាន់បានឲ្យទានសោះ សូមព្រះរាជានុញ្ញាតឲ្យពួកយើង បានឲ្យទាន ធ្វើបុណ្យអាស្រ័យនឹងព្រះសម្មតិទេពផង ។ បពិត្រព្រះអង្គដ៏ចម្រើន ខ្ញុំព្រះអង្គនោះមាន សេចក្ដីត្រិះរិះដូច្នេះថា អាត្មាអញ ជាទាយក ជាម្ចាស់នៃទាន ជាអ្នកពោលសរសើរទានជា ប្រក្រតី កាលបើមានគេពោលថា យើងនឹងឲ្យទាន តើអាត្មាអញ គួរពោលដូចម្ដេច ។ បពិត្រព្រះអង្គដ៏ចម្រើន ខ្ញុំព្រះអង្គនោះក៏បានឲ្យទ្វារទីពីរ ដល់ពួកក្សត្រិយ៍ចំណុះ​ ពួកក្សត្រិយ៍ចំណុះ ក៏បានឲ្យទាន ក្នុងទ្វារទីពីរនោះ ឯទានរបស់ខ្ញុំព្រះអង្គ ក៏ថយចុះ ។ បពិត្រព្រះអង្គដ៏ចម្រើន គ្រានោះ ពួកពលចូលមករកខ្ញុំព្រះអង្គ ហើយពោលពាក្យដូច្នេះ ថា ព្រះសម្មតិទេព បានឲ្យទានហើយ មហេសីបានឲ្យទានហើយ ពួកក្សត្រយ៍ចំណុះក៏ បានឲ្យទានដែរ ​ឯពួកយើងមិនទាន់បានឲ្យទានសោះ សូមព្រះរាជនុញ្ញាតឲ្យពួកយើងបាន ឲ្យទាន ធ្វើបុណ្យអាស្រ័យនឹងព្រះសម្មតិទេពផង ។ បពិត្រព្រះអង្គដ៏ចម្រើន ខ្ញុំព្រះអង្គនោះ ក៏មានសេចក្ដីត្រិះរិះដូច្នេះថា អាត្មាអញ ជាទាយក ជាម្ចាស់នៃទាន ជាអ្នកពោល សរសើរទានជាប្រក្រតី កាលបើមានគេពោលថា យើងនឹងឲ្យទាន តើអាត្មាអញគួរ ពោលដូចម្ដេច ។ បពិត្រព្រះអង្គដ៏ចម្រើន ខ្ញុំព្រះអង្គនោះ ក៏បានឲ្យទ្វារទីបីដល់​ពួកពល ​ពួកពលក៏បានឲ្យទានក្នុងទ្វារទីបីនោះ ឯទានរបស់ខ្ញុំព្រះអង្គក៏ថយចុះ ។ បពិត្រព្រះអង្គ ដ៏ចម្រើន គ្រានោះ ពួកព្រាហ្មណ៍និងគហបតីចូលមករកខ្ញុំព្រះអង្គ ហើយពោលពាក្យ ដូច្នេះថា ព្រះសម្មតិទេព បានឲ្យទានហើយ មហេសីបានឲ្យទានហើយ ពួកក្សត្រយ៍ជា ចំណុះ​បានឲ្យទានហើយ ពួកពលក៏បានឲ្យទានដែរ ​ឯពួកយើងមិនទាន់បានឲ្យទានសោះ សូមព្រះរាជនុញ្ញាតឲ្យពួកយើងបានឲ្យទាន ធ្វើបុណ្យអាស្រ័យនឹងព្រះសម្មតិទេពផង ។ បពិត្រព្រះអង្គដ៏ចម្រើន ខ្ញុំព្រះអង្គនោះក៏មានសេចក្ដីត្រិះរិះដូច្នេះថា អាត្មាអញ ជាទាយក ជាម្ចាស់នៃទាន ជាអ្នកពោលសរសើរទានជាប្រក្រតីថា យើងនឹងឲ្យទាន តើអាត្មាអញ គួរពោលដូចម្ដេច ។ បពិត្រព្រះអង្គដ៏ចម្រើន ខ្ញុំព្រះអង្គនោះក៏បានឲ្យទ្វារទីបួនដល់​ពួកព្រាហ្មណ៍និងគហបតី ​ពួកព្រាហ្មណ៍និងគហ្មណ៍ក៏បានឲ្យទាន ក្នុងទ្វារទីបួននោះ ឯ ទានរបស់ខ្ញុំព្រះអង្គក៏ថយចេញអស់ ។ បពិត្រព្រះអង្គដ៏ចម្រើន លំដាប់នោះ ពួករាជបុរស ចូលមករកខ្ញុំព្រះអង្គ ហើយពោលពាក្យដូច្នេះថា ឥឡូវនេះ​ ព្រះសម្មតិទេព មិនដែលឲ្យទានក្នុងទីណាមួយឡើយ ។ បពិត្រព្រះអង្គដ៏ចម្រើន កាលបើពួករាជបុរស​ក្រាប ទូល យ៉ាងនេះហើយ ខ្ញុំព្រះអង្គក៏ពោលតបទៅនឹងពួករាជបុរសទាំងនោះដូច្នេះថា នែ​ព្រះស្ដែង បើដូច្នោះ សួយណា ដែលកើតឡើងក្នុងជនបទទាំងឡាយខាងក្រៅ អ្នកទាំង ឡាយចូរញ៉ាំងសួយពាក់កណ្ដាលអំពីសួយនោះ ឲ្យចូលមកកាន់ព្រះរាជវាំង​ ហើយចូរ ឲ្យទានពាក់កណ្ដាល ដល់សមណព្រាហ្មណ៍ អ្នកកម្សត់ អ្នកដើរផ្លូវឆ្ងាយ​​ អ្នកពណ៌នា ហើយសូម និងស្មូមទាំងឡាយ ក្នុងជនបទនោះចុះ ។ បពិត្រព្រះអង្គដ៏ចម្រើន ខ្ញុំព្រះអង្គ នោះ មិនបានដឹងប្រាកដ នូវទីបំផុតរបស់បុណ្យ ដែល​​​​​ខ្ញុំព្រះអង្គបានធ្វើហើយ អស់កាល យូរយ៉ាងនេះ និងទីបំផុតរបស់កុសល ដែល​​​​​ខ្ញុំព្រះអង្គបានធ្វើហើយ អស់កាលយូរយ៉ាង នេះថា បុណ្យមានប្រមាណប៉ុណ្ណេះផង ផលនៃបុណ្យមានប្រមាណប៉ុណ្ណេះផង អាត្មាអញ គប្បីឋិតនៅក្នុងឋានសួគ៌អស់កាលមានប្រមាណប៉ុណ្ណេះផង ។</p>
        <p><a class='ref km' id='km២៨៨' href='#km២៨៨'>២៨៨</a>បពិត្រព្រះអង្គដ៏ចម្រើន អស្ចារ្យណាស់ បពិត្រព្រះអង្គដ៏ចម្រើន ចំឡែក ណាស់ បពិត្រព្រះអង្គដ៏ចម្រើន ព្រោះព្រះពុទ្ធដីកាដែលព្រះមានព្រះភាគ សំដែងហើយ ​ដោយប្រពៃដូច្នេះ</p>
        <p>ពួកជនណាមានចិត្តជ្រះថ្លា ឲ្យនូវបាយនោះ ដោយសទ្ធាបាយនោះឯង រមែងទៅតាមនូវពួកជននោះវិញ ក្នុងលោកនេះផង ក្នុងលោកខាងមុខផង ព្រោះហេតុនោះ បុគ្គល​គប្បីបន្ទោបបង់នូវសេចក្ដីកំណាញ់ គ្របសង្កត់នូវមន្ទិល គឺសេចក្ដីកំណាញ់ហើយ ឲ្យនូវទាន (ព្រោះ)​ បុណ្យទាំងឡាយ រមែងជាទីពឹងរបស់ពួកសត្វ ក្នុងលោកខាងមុខ ។​</p>
        <footer>
            <p>Copyright and other metadata goes here.</p>
        </footer>
    </article>
</body>
</html>