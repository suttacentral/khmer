<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn99' lang='km'>
        <header>
            <ul>
            </ul>
        </header>
        <p><a class='ref km' id='km១២៦' href='#km១២៦'>១២៦</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅក្នុងវត្តជេតពន របស់អនាថបិណ្ឌិតសេដី្ឋ ទៀបក្រុងសាវត្ថី ។ សម័យ​នោះឯង សុភមាណព ជាបុត្រតោទេយ្យព្រាហ្មណ៍ អាស្រ័យ​នៅ​ក្នុង​និវេសន៍​​​របស់គហបតីម្នាក់ ក្នុងក្រុងសាវត្ថី ដោយកិច្ចដែលត្រូវធ្វើណា​​​​​​និមួយ ។ កាលដែលសុភមាណព ជាបុត្រតោទេយ្យព្រាហ្ម​ណ៍ អាស្រ័យ​នៅក្នុងនិវេសន៍​របស់គហបតីណា ក៏ពោលពាក្យនេះ នឹងគហបតីនោះថា ម្នាល​គហបតី ខ្ញុំបានឮពាក្យនេះថា ក្រុងសារវត្ថីមិនស្ងាត់ចាកព្រះអរហន្ត​ទាំងឡាយ​ឡើយ ក្នុងថ្ងៃនេះគួរយើងទាំងពីរនាក់ ចូលទៅ​អង្គុយ​ជិត​សមណៈ ឬព្រាហ្មណ៍ណាហ្ន៎ ។ គហបតីឆ្លើយថា បពិត្រអ្នក​ដ៏ចម្រើន​ព្រះមាន​ព្រះភាគនេះ គង់នៅក្នុងវត្តជេតពន របស់អនាថបិណ្ឌិកសេដី្ឋ ទៀប​ក្រុង​សាវតី្ថ បពិត្រអ្នកដ៏ចម្រើន សូមអ្នកចូលទៅអង្គុយជិត ព្រះមាន​ព្រះភាគ​​​​​​នោះ​ចុះ ។</p>
        <p><a class='ref km' id='km១២៧' href='#km១២៧'>១២៧</a>លុះសុភមាណព ជាបុត្រតោទេយ្យព្រាហ្មណ៍ ទទួល​ពាក្យ​របស់​​គហបតី​​នោះ​ហើយ ក៏ចូលទៅគាល់ព្រះមានព្រះភាគ លុះ​ចូល​ទៅ​ដល់​ហើយ ក៏ពោលពាក្យរាក់ទាក់សំណោះសំណាល ទៅ​រកព្រះ​មាន​ព្រះភាគ លុះបញ្ចប់ពាក្យដែលគួររីករាយ នឹងពាក្យដែលគួររលឹកហើយ ក៏​អង្គុយ​ក្នុងទីសមគួរ ។ លុះសុភមាណព ជាបុត្រតោទេយ្យព្រាហ្មណ៍ អង្គុយក្នុង​ទី​សម​គួរហើយ ទើបក្រាបទូលព្រះមានព្រះភាគដូច្នេះថា បពិត្រព្រះគោតម​ដ៏​ចម្រើន ពួកព្រាហ្មណ៍ច្រើននិយាយគ្នាយ៉ាងនេះថា គ្រហស្ថទើបជាអ្នក​បំពេញនូវហេតុគឺកុសលធម៌បាន ឯបព្វជិត បំពេញនូវហេតុគឺកុសលធម៌​ មិនបាន​ឡើយ ដូច្នេះ តើក្នុងសេចក្តីនេះ ព្រះគោតមដ៏ចម្រើន​នឹងទ្រង់​ត្រាស់​ថា​ដូចម្តេច ។ ព្រះមានព្រះភាគទ្រង់ត្រាស់ថា ម្នាលមាណព ក្នុងសេចក្តីនេះ តថាគតជាអ្នកពោល​ញែក ក្នុងសេចក្តីនេះ តថាគតមិនបានពោល​ដោយ​ចំណែកមួយទេ ម្នាលមាណព តថាគតពណ៌នានូវ សេចក្តីប្រត្តិបត្ត​ខុស​របស់​គ្រហស្ថខ្លះ របស់បព្វជិតខ្លះ​ ម្នាលមាណព ព្រោះថាគ្រហស្ថក្តី បព្វជិតក្តី តែងប្រតិបត្តខុសហើយនឹងហៅថា ជាអ្នកបំពេញនូវហេតុ​គឺ​កុសល​ធម៌ ព្រោះហេតុប្រតិបត្តិខុស​ មិនបានឡើយ ម្នាលមាណព តថាគត​ពណ៌នានូវសេចក្តីប្រតិបត្តិ ត្រូវរបស់គ្រហស្ថខ្លះ របស់បព្វជិតខ្លះ ព្រោះថា គ្រហស្ថក្តី បព្វជិតក្តី តែប្រតិបត្តិត្រូវហើយ ហៅថាអ្នកបំពេញ​នូវហេតុគឺ​កុសល​ធម៌ ព្រោះហេតុប្រតិបត្តិត្រូវនោះបាន ។</p>
        <p><a class='ref km' id='km១២៨' href='#km១២៨'>១២៨</a>សុភមាណពក្រាបទូលថា បពិត្រព្រះគោតម​ដ៏​ចម្រើន​ ពួក​ព្រាហ្មណ៍ និយាយយ៉ាងនេះថា ហេតុជាទីតាំងនៃការងារ របស់ឃរាវាស​នេះ មានសេចក្តីត្រូវការច្រើន មានកិច្ចច្រើន មានអធិករណ៍ច្រើន មាន​សេចក្តីប្រុងប្រៀបច្រើន ទើបមានផល​ច្រើន ឯហេតុជាទីតាំងនៃការងារ​របស់​បព្វជ្ជានេះ មានសេចក្តីត្រូវការតិច មានកិច្ចតិច មានអធិករណ៍តិច មានសេចក្តី​ប្រុងប្រៀបតិច ទើបមានផលតិច ដូច្នេះ តើក្នុង​សេចក្តីនេះ ព្រះគោតម​ដ៏​ចម្រើន ទ្រង់ត្រាស់ថាដូចម្តេច ។ ព្រះមានព្រះភាគ​ត្រាស់​ថា ម្នាលមាណព ក្នុងសេចក្តីនេះ តថាគតជាបុគ្គលពោលញែក ក្នុងសេចក្តី​នេះ តថាគតមិនបានពោល​ចំណែកមួយឡើយ ម្នាលមាណព ហេតុជា​ទី​តាំង​នៃការងារ មានសេចក្តីត្រូវការច្រើន មានកិច្ចច្រើន មានអធិករណ៍ច្រើន មានសេចក្តីប្រុង​ប្រៀបច្រើន កាលបើមិនសម្រេច មានផលតិចក៏មាន ម្នាល​មាណព ហេតុជា​ទីតាំងនៃការងារ មានសេចក្តីត្រូវការច្រើន មានកិច្ចច្រើន មានអធិករណ៍ច្រើន មានសេចក្តីប្រុងប្រៀបច្រើន កាលបើបានសម្រេច មាន​ផលច្រើនក៏មាន ម្នាលមាណព ហេតុជាទីតាំងនៃការងារ មានសេចក្តី​ត្រូវ​ការ​តិច មានកិច្ចតិច មានអធិករណ៍តិច មានសេចក្តីប្រុងប្រៀបតិច កាល​បើមិន​​​បានសម្រេច បានផលតិចក៏មាន ម្នាលមាណព ហេតុជាទីតាំង​នៃ​ការងារ មានសេចក្តីត្រូវការតិច មានកិច្ចតិច មានអធិករណ៍តិច មានសេចក្តី​ប្រុងប្រៀប​តិច កាលបើបានសម្រេច បានផលច្រើនក៏មាន ។</p>
        <p><a class='ref km' id='km១២៩' href='#km១២៩'>១២៩</a>ម្នាលមាណព ហេតុជាទីតាំងនៃការងារ មានសេចក្តី​ត្រូវការ​ច្រើន មានកិច្ចច្រើន មានអធិករណ៍ច្រើន មានសេចក្តីប្រុងប្រៀបច្រើន កាល​បើ​មិនបាន​សម្រេច បានផលតិចក៏មាន ​​តើដូចម្តេចខ្លះ ម្នាលមាណព ហេតុ​ជា​ទីតាំងនែការងារ ​គឺការភ្ជួររាស់ មានសេចក្តីត្រូវការច្រើន មានកិច្ចច្រើន មាន​អធិករណ៍ច្រើន មានសេចក្តីប្រុងប្រៀបច្រើន កាលបើមិនសម្រេច តែង​មាន​ផលតិច ។ ម្នាលមាណព ហេតុជាទីតាំងនៃការងារ មានសេចក្តី​ត្រូវ​ការ​ច្រើន មានកិច្ចច្រើន មានអធិករណ៍ច្រើន មានសេចក្តីប្រុងប្រៀបច្រើន កាល​បើ​បានសម្រេច តែងមានផលច្រើន ​​តើដូចម្តេច ម្នាលមាណព ហេតុជាទី​តាំង​នៃការងារ ​គឺការភ្ជួររាស់នេះឯង មានសេចក្តីត្រូវ​ការច្រើន មានកិច្ចច្រើន មានអធិករណ៍ច្រើន មានសេចក្តីប្រុងប្រៀបច្រើន កាលបើបានសម្រេច តែង​មាន​ផលច្រើន ។ ម្នាលមាណព ហេតុជាទីតាំងនៃការងារ មានសេចក្តី​ត្រូវ​ការតិច មានកិច្ចតិច មានអធិករណ៍តិច មានសេចក្តីប្រុងប្រៀបតិច កាល​បើ​មិន​សម្រេច តែងមានផលតិច​​ តើដូចម្តេច ម្នាលមាណព ហេតុជាទីតាំង​នៃ​ការងារ ​គឺការលក់ដូរនេះ​ឯង មានសេចក្តីត្រូវការតិច មានកិច្ចតិច មាន​អធិករណ៍​តិច មានសេចក្តីប្រុងប្រៀបតិច កាលបើមិនសម្រេច តែងមាន​ផល​​តិច ។ ម្នាលមាណព ហេតុជាទីតាំងនៃការងារ មានសេចក្តីត្រូវការតិច មាន​កិច្ចតិច មានអធិករណ៍តិច មានសេចក្តីប្រុងប្រៀបតិច កាលបើបាន​សម្រេច តែង​មានផល​ច្រើន ​​តើដូចម្តេច ម្នាលមាណព ហេតុជាទីតាំងនៃ​ការងារ គឺការលក់ដូរនេះ​ឯង មានសេចក្តីត្រូវការតិច មានកិច្ចតិច មាន​អធិករណ៍​តិច មានសេចក្តីប្រុងប្រៀបតិច កាលបើបានសម្រេច តែង​មាន​ផលច្រើន ។</p>
        <p><a class='ref km' id='km១៣០' href='#km១៣០'>១៣០</a>ម្នាលមាណព ហេតុជាទីតាំងនៃការងារ របស់ឃរាវាស មានសេចក្តី​​ត្រូវការច្រើន មានកិច្ចច្រើន មានអធិកណ៍ច្រើន មានសេចក្តី​ប្រុងប្រៀប​​ច្រើន កាលបើមិន​សម្រេច តែងមានផលតិច ដូចហេតុជាទីតាំង​នៃ​កសិកម្ម គឺការភ្ជូររាស់ មានសេចក្តីត្រូវ​ការច្រើន មានកិច្ចច្រើន មាន​អធិករណ៍​​ច្រើន មានសេចក្តីប្រុង​ប្រៀបច្រើន កាលបើមិនសម្រេច តែងមាន​ផល​តិច​ដូច្នោះ​ឯង ។ ម្នាលមាណព ហេតុជាទីតាំងនៃ​ការងារ របស់​ឃរាវាស មានសេចក្តីត្រូវការច្រើន មានកិច្ចច្រើន មានអធិករណ៍ច្រើន មាន​សេចក្តី​ប្រុងប្រៀបច្រើន កាលបើបានសម្រេច តែងមាន​ផលច្រើន ដូចហេតុ​ជា​ទីតាំងនៃកសិកម្ម ដែលមានសេចក្តីត្រូវការច្រើន មានកិច្ចច្រើន មាន​អធិករណ៍​ច្រើន មានសេចក្តីប្រុងប្រៀបច្រើន កាលបើបានសម្រេច តែងមាន​ផល​ច្រើន​​ដូច្នោះឯង ។ ម្នាលមាណព ហេតុជាទីតាំង​នៃ​បព្វជា្ជ​កម្ម​គឺ​ការ​បួស មានសេចក្តីត្រូវការតិច មានកិច្ចតិច មានអធិករណ៍តិច មាន​សេចក្តី​ប្រុង​ប្រៀប​តិច កាលបើមិនសម្រេច តែងមានផលតិច ដូចហេតុជា​ទីតាំង​នៃ​ពាណិជ្ជកម្ម គឺការលក់ដូរ មានសេចក្តីត្រូវការតិច មានកិច្ចតិច មាន​អធិករណ៍​តិច មានសេចក្តីប្រុងប្រៀបតិច កាលបើមិនសម្រេច តែងមាន​ផល​​​តិចដូច្នោះឯង ។ ម្នាលមាណព ហេតុជាទីតាំង នៃបព្វជ្ជាកម្ម មាន​សេចក្តី​​​​ត្រូវ​ការតិច មានកិច្ចតិច មានអធិករណ៍តិច មានសេចក្តី​ប្រុងប្រៀប​តិច កាល​បើ​បានសម្រេច តែងមានផលច្រើន ដូចហេតុជាទីតាំងនៃ​ពាណិជ្ជកម្ម ដែលមានសេក្តីត្រូវការតិច មានកិច្ចតិច មានអធិករណ៍តិច មានសេចក្តី​ប្រុងប្រៀប​តិច កាលបើបានសម្រេច តែងមានផលច្រើន ដូច្នោះឯង ។​</p>
        <p><a class='ref km' id='km១៣១' href='#km១៣១'>១៣១</a>សុភមាណពក្រាបទូលថា បពិត្រព្រះគោតមដ៏ចម្រើន​ ពួក​ព្រាហ្មណ៍​ នាំគ្នាបញ្ញត្ត​ធម៌ ៥ យ៉ាង ក្នុងការធ្វើបុណ្យ ក្នុងការបំពេញ​កុសល ។ ព្រះមានព្រះភាគ ទ្រង់ត្រាស់ថា ម្នាលមាណពពួកព្រាហ្មណ៍​នាំគ្នាបញ្ញត្តធម៌ ៥ ណា ក្នុងការធ្វើបុណ្យ ក្នុងការបំណេញកុសល បើ​អ្នក​មិន​ទើសទាល់ទេ ចូលអ្នកពោលធម៌ទាំង ៥ នោះ​ក្នុងបរិស័ទនេះ មក​មើល ។ បពិត្រព្រះគោតមដ៏ចម្រើន ព្រះអង្គក្តី អ្នកប្រាជ្ញាប្រហែលនឹង​ ព្រះអង្គ​​​​​ក្តី គង់ក្នុងទីណា ទីនោះឈ្នោះថា មិនទើសទាល់ (ដល់ខ្ញុំព្រះអង្គ) ។ ម្នាលមាណព បើដូច្នោះ អ្នកចូរពោលចុះ ។</p>
        <p><a class='ref km' id='km​១៣២​' href='#km​១៣២​'>​១៣២​</a>សុភមាណពក្រាបទូលថា បពិត្រព្រះគគោតមដ៏ចម្រើន ​ពួក​ព្រាហ្មណ៍ នាំគ្នាបញ្ញត្តធម៌ទី ១ គឺ វចីសច្ចៈ ក្នុងការធ្វើបុណ្យ ក្នុង​ការ​បំពេញ​កុសល បពិត្រ​ព្រះគោតមដ៏ចម្រើន ពួកព្រាហ្មណ៍ នាំគ្នាបញ្ញត្តធម៌ ទី ២ គឺតបៈ ក្នុងការធ្វើបុណ្យ ក្នុងការបំពេញកុសល បពិត្យព្រះគោតម​ដ៏​ចម្រើន​ពួក​ព្រាហ្មណ៍នាំគ្នាបញ្ញត្តធម៌ ទី ​៣ គឺ ព្រហ្មចរិយៈ ក្នុងការធ្វើបុណ្យ ក្នុង​ការ​បំពេញ​កុសល​ បពិត្យព្រះគោតមដ៏ចម្រើន ពួកព្រាហ្មណ៍​នាំគ្នាបញ្ញត្ត​ធម៌ ទី ​៤ គឺការបង្រៀនមន្ត ក្នុងការធ្វើបុណ្យ ក្នុងការបំពេញកុសល​ បពិត្រ​ព្រះគោតមដ៏ចម្រើន ពួកព្រាហ្មណ៍នាំគ្នាបញ្ញត្តធម៌ ទី ​៥ គឺ ចាគៈ ក្នុងការ​ធ្វើ​បុណ្យ ក្នុងការបំពេញកុសល​ បពិត្យព្រះគោតមដ៏ចម្រើន ពួកព្រាហ្មណ៍ នាំគ្នាបញ្ញត្តធម៌ ទាំង​ ៥​​​ នេះ ក្នុងការធ្វើបុណ្យ ក្នុងការបំពេញកុសល ដូច្នោះ តើក្នុង​សេចក្តីនេះ ព្រះគោតមដ៏ចម្រើនទ្រង់ត្រាស់ថាដូចម្តេច ។​</p>
        <p><a class='ref km' id='km១៣៣' href='#km១៣៣'>១៣៣</a>ព្រះមានព្រះភាគត្រាស់ថា ម្នាលមាណព​ បណ្តាព្រាហ្មណ៍​ទាំងឡាយ ចុះមានព្រាហ្មណ៍ណាមួយ សូម្បីតែព្រាហ្មណ៍ម្នាក់ បាន​និយាយ​យ៉ាងនេះ​ថា យើងបាន​ធ្វើអោយជាក់ច្បាស់ ដោយប្រាជ្ញានូវធម៌ទាំង ៥ យ៉ាង​នេះ ដោយខ្លួនឯង ទើបប្រកាសផង ដូច្នេះមានដែរឬទេ ។ សុភមាណព​​​​​ក្រាបទូលថា បពិត្រព្រះគោតម​ដ៏ចម្រើន មិនមានទេ ។ ម្នាលមាណព បណ្តា​ល​ព្រាហ្មណ៍ទាំងឡាយ ចុះមានព្រាហ្មណ៍​ណាមួយ ជាអាចារ្យម្នាក់ក្តី ជាអាចារ្យប្រធានលើអាចារ្យម្នាក់ក្តី ដរាបអំពីជួរ​នៃ​អាចារ្យ​ជាគំរប់ ៧ មក បាននិយាយយ៉ាងនេះថា យើងបានធ្វើឲ្យជាក់ច្បាស់​ ដោយ​ប្រាជ្ញា​នូវ​ធម៌​ទាំង ៥ យ៉ាងនេះដោយខ្លួនឯង ទើបប្រកាស់ផល ដូចេ្នះ មាន​ដែល​ឬទេ ។ បពិត្រ​ព្រះគោតមដ៏ចម្រើន មិនមានទេ ។ ម្នាលមាណព​ចុះពួកឥសីជាន់មុន​ៗ ដែលជាអ្នកតែងមន្ត ជាអ្នករាយមន្ត ដល់ពួក​ព្រាហ្មណ៍ ពួក​ព្រាហ្មណ៍​​ឥឡូវនេះ តែងស្វាធ្យាយតាមបទមន្ត ជារបស់ចាស់ ដែល​ធ្លាប់​ច្រៀង ធ្លាបប្រព្រឹត្ត ធ្លាប់ផ្សំមកនោះ តែងសូត្រតាមបទមន្តនោះ តែងពោល​តាមបទនោះ ដែលពួកឥសីពោលមកហើយ តែងបង្រៀនតាម​បទ​​មន្ត​ដែល ពួកឥសីបង្រៀន មកហើយដូចជា ឥសីឈ្មោះអដ្ឋកៈ ១ ឈ្មោះវាមកៈ ១ ឈ្មោះវាមទេវៈ ១ ឈ្មោះវេស្សាមិត្រ ១ ឈ្មោះយមតគ្គិ ១ ឈ្មោះ​អង្គីរសៈ ១ ឈ្មោះភារទ្វាជៈ ១ ឈ្មោះវាសេដ្ឋៈ ១ ឈ្មោះកស្សបៈ ១​ ឈ្មោះ​ភគុ ១ ឥសីទាំងនោះបានពោលហើយ យ៉ាងនេះថា ពួកយើងបាន​ធ្វើឲ្យ​ជាក់​ច្បាស់ ដោយប្រាជ្ញានូវធម៌ទាំង ៥ យ៉ាងនេះ ដោយខ្លូនឯង ទើបប្រកាស​ផល ដូច្នេះ មានដែរឬទេ ។ បពិត្រគោតមដ៏ចម្រើន មិនមាន​ទេ ។</p>
        <p><a class='ref km' id='km១៣៤' href='#km១៣៤'>១៣៤</a>ព្រះមានព្រះភាគត្រាស់ថា ម្នាលមាណព បណ្តាល​ព្រាហ្មណ៍​ទាំងឡាយ មិនមានព្រាហ្មណ៍ណាមួយ សួម្បីតែព្រាហ្មណ៍ម្នាក់ បាន​និយាយ​​​​យ៉ាងនេះថា យើងបានធ្វើឲ្យជាក់ច្បាស់ ដោយប្រាជ្ញានូវធម៌ទាំង ៥ នេះ ដោយខ្លួនឯង ទើបប្រកាសផលដូច្នេះទេ បណ្តាលព្រាហ្មណ៍ ទាំងឡាយ មិនមានព្រាហ្មណ៍ណាមួយ ជាអាចារ្យម្នាក់ក្តី ជាអាចារ្យ​ប្រធាន​លើ​អាចារ្យ​ម្នាក់ក្តី ដរាបអំពីជួរនៃអាចារ្យ​ជាគំរប់ ៧ មក បាននិយាយ​យ៉ាង​នេះថា យើងបានធ្វើឲ្យជាក់ច្បាស់​ ដោយប្រាជ្ញា នូវធម៌​ទាំង ៥ យ៉ាងនេះ ដោយ​ខ្លួនឯង ទើបប្រកាសផល ដូចចេ្នះទេ ពួកឥសីជាន់មុនៗ ដែលជា​អ្នក​តែង​មន្ត ជាអ្នករាយមន្តដល់ពួកព្រាហ្មណ៍ ពួកព្រាហ្មណ៍ ឥឡូវនេះតែង​ស្វាធ្យាយ តាមបទមន្តជារបស់ចាស់ដែលធ្លាប់ច្រៀងមក ធ្លាប់ប្រព្រឹត្តមក ធ្លាប់ផ្សំមកនោះ តែងសូត្រតាម​បទមន្តនោះ តែងពោលតាមបទដែល​ពួកឥសី​ពោល​មកហើយ តែងបង្រៀនតាមបទមន្ដ​ ដែលពួកឥសី​បង្រៀន​មក​ហើយដូចជា ឥសីឈ្មោះអដ្ឋកៈ ១ ឈ្មោះវាមកៈ ១ ឈ្មោះវាមទេវៈ ១ ឈ្មោះវេស្សាមិត្រ ១ ឈ្មោះយមតគ្គិ ១ ឈ្មោះអង្គីរសៈ ១ ឈ្មោះភារទ្វាជៈ ១ ឈ្មោះវាសេដ្ឋៈ ១ ឈ្មោះកស្សបៈ ១​ ឈ្មោះភគុ ១ ឥសីទាំងនោះ ក៏មិន​បាន​ពោលយ៉ាងនេះថា ពួកយើងបានធ្វើឲ្យជាក់ច្បាស់ដោយប្រាជ្ញា នូវធម៌ទាំង ៥ យ៉ាងនេះ ដោយខ្លូនឯង ទើបប្រកាសផលដូច្នេះទេ​ ម្នាលមាណព មនុស្សខ្វាក់ទាំងជួរដើរដឹកដៃគ្នា អ្នកមុខក៏មើលមិនឃើញ អ្នកកណ្តាល​មើល​មិនឃើញ អ្នកក្រោយក៏មើលមិនឃើញ យ៉ាងណា ម្នាលមាណព ភាសិតសម្រេចដល់ពួកព្រាហ្មណ៍ ក៏មានទំនងប្រៀបដូច មនុស្ស​ខ្វាក់ទាំង​ជួរ អ្នកមុខក៏មើលមិនឃើញ អ្នកកណ្តាលមើលមិនឃើញ អ្នក​ក្រោយ​​ក៏ មើលមិនឃើញ យ៉ាងនោះឯង ។</p>
        <p><a class='ref km' id='km១៣៥' href='#km១៣៥'>១៣៥</a>លុះព្រះមានព្រះភាគ ទ្រង់ត្រាស់យ៉ាងនេះហើយ សុភមាណព ជាបុត្ររបស់តោទេយ្យព្រាហ្មណ៍ ដែលត្រូវព្រះមានព្រះភាគត្រាស់​ឧបមា​ថាដូចជា​មនុស្សខ្វាក់ទាំងជួរ ក៏ខឹងអាក់អន់ចិត្តជេរព្រះមាន​ព្រះ​ភាគ ប្រទេចព្រះមានព្រះភាគ និយាយនឹងព្រះមានព្រះភា​ថា ព្រះសមណ-​គោតម ធ្វើអាត្មាអញឲ្យមានសេចក្ដីអាក្រក់​ដូចច្នេះហើយ ក៏និយាយនឹង​ព្រះមានព្រះភាគ យ៉ាងនេះថា បពិត្រព្រះ​គោតមដ៏ចម្រើន ​ព្រាហ្មណ៍​​ឈ្មោះ​បោក្ខរសាតិ ជាឱមញ្ញគោត្រ ជាធំក្នុងសុភគវនជនបទ (ក្នុងស្រុក​​​​ឧកដ្ឋា)​ បាន​ពោលយ៉ាងនេះថា សមណព្រហ្មណ៍ពួកខ្លះ ប្តេជា្ញនូវ​ឧត្តរិ​មនុស្ស​​ធម៌​ដែលជាគុណវិសេសគួរឃើញ ដោយញាណដ៏ប្រសើរយ៉ាង​នេះឯង ភាសិត​របស់សមណព្រាហ្មណ៍ទាំងនោះ នាំឲ្យតែគេសើចលេង ​នាំឲ្យតែអាក្រក់​ឈ្មោះ ជារបស់នាំឲ្យឥតប្រយោជន៍សោះសូន្យទទេ ព្រោះ​ថាធម្មតាមនុស្ស​នឹង​ដឹង ឬនឹងឃើញ ឬនឹងធ្វើឲ្យច្បាស់នូវឧត្តរិមនុស្ស​ធម៌ ដែលជាគុណ​វិសេស​គួរឃើញដោយញាណដ៏ប្រសើរ ដូចមេ្តចបាន ការណ៍​ដូច្នេះ​នេះ​មិន​​មានឡើយ ។ ម្នាលមាណព​ចុះបោក្ខរសាតិព្រាហ្មណ៍ ជា​ឱបមញ្ញគោត្រ ជាធំក្នុងសុភគវនជនបទ (ក្នុងស្រុ​កឧកដ្ឋា) នឹងកំណត់ដឹង​ចិត្ត​របស់​ពួក​​សមណ​ព្រាហ្មណ៍ទាំងអស់ ដោយចិត្ត​របស់ខ្លួនបានឬទេ ។ បពិត្រ​ព្រះគោតមដ៏ចម្រើន អម្បាលនាងបុណ្ណាជាទាសីរបស់គាត់ ក៏​បោក្ខរសាតិ​ព្រាហ្មណ៍ ជាឱបម្មញ្ញគោត្រ ជាធំក្នុងស្រុកភវនជនបទ (ក្នុង​ស្រុក​​ឧ​កដ្ឋា) សំណត់ដឹងចិត្តដោយចិត្តរបស់ខ្លូន មិនបានទៅហើយ នឹង​ណត់​ដឹង​ចិត្ត របស់សមណព្រាហ្មណ៍ទាំងអស់ ដោយចិត្តខ្លួនឯង ឯណា​បាន ​​។</p>
        <p><a class='ref km' id='km១៣៦' href='#km១៣៦'>១៣៦</a>ព្រះមានព្រះភាគទ្រង់ត្រាស់ថា ម្នាលមាណព ដូចបុរស​ខ្វាក់​អំពី​កំណើត មិនធ្លាប់ឃើញរូបខ្មៅឬស មិនធ្លាប់ឃើញរូបខៀវ មិន​ធ្លាប់​ឃើញ​រូបលឿង មិនធ្លាប់ឃើញរូបក្រហម មិនធ្លាប់ឃើញរូបហង្សបាទ មិន​ធ្លាប់​​ឃើញទីស្មើនឹងមិនស្មើ មិនធ្លាប់ឃើញរូបផ្កាយ នឹងព្រះចន្ទ​ព្រះអាទិត្យ​ទាំងឡាយ ក៏និយាយយ៉ាងនេះថា រូបខ្មៅនឹងសក៏មិនមាន បុគ្គលដែល​ជា​អ្នក​​ឃើញ​រូបខ្មៅនឹងសក៏មិនមាន រូបខៀវ​ក៏មិនមាន បុគ្គលដែលជាអ្នក ឃើញ​​​​រូបខៀវក៏មិនមាន រូបលឿងក៏មិនមាន បុគ្គល​ដែលជាអ្នកឃើញ​រូប​លឿង​ក៏មិនមាន រូបក្រហមក៏មិនមាន ​បុគ្គលដែលជា​អ្នក​ឃើញរូបក្រហម​ក៏​មិនមាន រូបហង្សបាទក៏មិនមាន បុគ្គលដែលជាអ្នកឃើញរូបហង្សបាទ ក៏​មិនមាន ទីដែលស្មើនឹងមិនស្មើក៏មិនមាន បុគ្គលដែលជាអ្នកឃើញទី​ដែលស្មើនឹងមិនស្មើក៏មិនមាន រូបផ្កាយក៏មិនមាន បុគ្គលដែលជាអ្នក​ឃើញ​រូបផ្កាយ​​ក៏មិនមាន ព្រះចន្ទព្រះអាទិត្រក៏មិនមាន បុគ្គលដែលជាអ្នកឃើញ ​ព្រះចន្ទព្រះអាទិត្រ​ក៏មិនមាន អាត្មាអញមិនស្គាល់របស់នុ៎ះ អាត្មាអញមិន​ឃើញ​រ​បស់នុ៎ះ ព្រោះហេតុនុ៎ះ​របស់នោះមិនមានឡើយ ម្នាលមាណព បុរសនោះ​កាលនិយាយដូចច្នេះ តើឈ្មោះថា និយាយត្រូវដែរឬទេ ។ បពិត្រ​ព្រះគោតម​ដ៏ចម្រើន មិនត្រូវ​ទេ ព្រោះថារូបខ្មៅនឹងស​ក៏មាន ​បុគ្គលដែល​ជា​អ្នក​ឃើញ​រូបខ្មៅនឹងសក៏មាន រូបខៀវក៏មាន បុគ្គលដែលជា​អ្នក​ឃើញ​រូប​ខៀវ​ក៏មាន ​​ រូបលឿងក៏មាន ​បុគ្គលដែលជាអ្នកឃើញរូប លឿងក៏​មាន រូប​​​​​ក្រហម​​ក៏មាន បុគ្គលដែលជាអ្នកឃើញរូបក្រហមក៏មាន រូបហង្សបាទ​ក៏មាន បុគ្គលដែលជាអ្នកឃើញ​រូបហង្សបាទក៏មាន​ ទីដែលស្មើនិង​មិនស្មើ​ក៏​មាន បុគ្គលដែលជាអ្នកឃើញទីដែលស្មើនិងមិនស្មើក៏មាន រូបផ្កាយ​ក៏​មាន​​បុ​គ្គលដែល​ជាអ្នក​ឃើញរូបផ្កាយក៏មាន ព្រះចន្ទព្រះអាទិត្រក៏មាន បុគ្គល​ដែល​​ជាអ្នកឃើញព្រះចន្ទ​ព្រះអាទិត្រក៏មាន បពិត្រព្រះគោលតម​ដ៏​ចម្រើន​បុរសនោះ កាលពោលដោយត្រឹមត្រូវ មិនគប្បីពោលថា​ ខ្ញុំ​មិន​ស្គាល់​របស់​នោះ ខ្ញុំមិនឃើញនូវរបស់នោះ ព្រោះហេតុដូច្នោះ របស់នោះ​មិនមាន​ឡើយ ដូច្នេះទេ ។ ម្នាលមាណព សេក្តីនេះមានឧបមេយ្យដូច បោក្ខរសាតិ-​ព្រាហ្មណ៍ ជាឧបម្មញ្ញគោត្រ ជាធំក្នុងសុភគវនជនបទ (ក្នុងស្រុកឧកដ្ឋា) ជា​បុគ្គល​ខ្វាក់ មិនមានចក្ខុយ៉ាងនេះឯង គាត់នឹងដឹងឬនឹងឃើញ ឬនឹងធើ្វឲ្យ​ជាក់​​ច្បាស់​​​នូវឧត្តរិមនុស្សធម៌ ដែល​ជាគុណវិសេសគួរឃើញ ​ដោយ​ញាណ​ដ៏ប្រសើរ​បាន ការណ៍​ដូច្នេះនេះ មិនមានឡើយ ។</p>
        <p><a class='ref km' id='km១៣៧' href='#km១៣៧'>១៣៧</a>ព្រះមានព្រះភាគត្រាស់ថា ម្នាលមាណព អ្នកសំគាល់នូវ​ហេតុ​នោះ​​ដូចមេ្តច បើព្រាហ្មណ៍មហាសាលណាមួយ ដែលនៅក្នុង កោសល​​ជន​​បទ ដូចជាចង្កីព្រាហ្មណ៍ តារុក្ខព្រាហ្មណ៍ បោលក្ខរសាតិ​ព្រាហ្មណ៍ ជាណុស្សោណិ​ព្រាហ្មណ៍ ឬតោទេយ្យព្រាហ្មណ៍ ជបិតារបស់អ្នក​ឯង​គប្បី ពោលវាចាណា តាមលោកវោហារក្តី ពោលវាចាណាមិនតាម​លោក​វោហារ​ក្តី តើវាចាដូចម្តេច របស់ព្រាហ្មណ៍មហាសាលទាំងនោះ ដែលជាវាចា​​ប្រសើរជាងគេ ។ បពិត្រ​ព្រះ​គោលតមដ៏ចម្រើន​ វាចា​ដែល​ពោល​តាម​លោកវោហារ​ជាវាចាប្រសើរ ។ ព្រាហ្មណ៍​ទាំងនោះ​ត្រិះរិះ​ហើយ​ពោល​វាចាក្ដី មិនបានត្រិះរិះហើយពោល​វាចាក្ដី តើវាចារបស់​ពួកព្រាហ្មណ៍​ទាំងនោះ ណាប្រសើរជាង ។ បពិត្រព្រះគោលតម​ដ៏ចម្រើន វាចាដែល​ត្រិះរិះ​ហើយពោល ប្រសើរជាង ។ ព្រាហ្មណ៍ទាំងនោះ ដឹងហើយពោល វាចាក្តី មិន​ដឹង​ហើយ​ពោលវាចាក្តី​ ​តើវាចារបស់ព្រាហ្មណ៍​ទាំងនោះ​ មួយ​ណា​ប្រសើរ​ជាង ។ បពិត្រព្រះគោតមដ៏ចម្រើន វាចាដែល​ព្រាហ្មណ៍​ទាំង​នោះ ដឹងហើយពោលប្រសើរ​ជាង ។ ព្រាហ្មណ៍ទាំងនោះ ពោលវាចាណា ដែលប្រកបដោយប្រយោជន៍ក្តី មិនប្រកបដោយ​ប្រយោជន៍ក្តី តើវាចារបស់​ព្រាហ្មណ៍ទាំងនោះ ណាប្រសើរជាង ។​ បពិត្រព្រះគោតម​ដ៏ចម្រើន ​វាចា​ដែល​ព្រាហ្មណ៍ទាំងនោះពោល ប្រកបដោយ​ប្រយោជន៍ (ប្រសើរជាង) ។</p>
        <p><a class='ref km' id='km១៣៨' href='#km១៣៨'>១៣៨</a>ព្រះមានព្រះភាគត្រាស់ថា ម្នាលមាណព អ្នកសំគាល់សេក្តី​នោះ​​ដូចមេ្តច កាលបើរហេតុយ៉ាងនេះមាន វាចាដែលបោក្ខរ​សាតិ-​ព្រាហ្មណ៍ ជាឧបម្មញ្ញគោត្រជាធំក្នុងសុភគវនជនបទ (ក្នុងស្រុកឧកដ្ឋា) ពោល​​តាមលោកវោហារ ឬមិន​ពោលតាម​លោកវោហារទេ ។ សុភមាណព​ក្រាបទូលថា បពិត្រព្រះគោលតមដ៏ចម្រើន បោក្ខរសាតិ​ព្រាហ្មណ៍ពោល​តាម​​​​លោក​វោហារ ។ បោក្ខរសាតិព្រាហ្មណ៍ពិចារណា​ហើយពោលវាចា ឬ​មិនបានពិចារណា ហើយពោលវាចា ។ បពិត្រព្រះគោល​តមដ៏ចម្រើន បោក្ខរ​សាតិ​​ព្រាហ្មណ៍​មិនបានពិចារណាទេ ។ បោក្ខរសាតិព្រាហ្មណ៍ ដឹង​ហើយ​ពោលវាចា ឬមិនដឹងហើយពោលវាចា ។ បពិត្រព្រះគោលតម​ដ៏​ចម្រើន​ បោក្ខរសាតិព្រាហ្មណ៍​មិនបានដឹងទេ ។ បោក្ខរសាតិព្រាហ្មណ៍ ពោល​វាចាប្រកប​ដោយប្រយោជន៍ ឬមិនបាន​ប្រកបដោយប្រយោជន៍ទេ ។ បពិត្រ​ព្រះគោតមដ៏ចម្រើន បោក្ខរសាតិព្រាហ្មណ៍ ពោលវាចា​មិន​ប្រកប​ដោយ​​ប្រយោជន៍ទេ ​។</p>
        <p><a class='ref km' id='km១៣៩' href='#km១៣៩'>១៣៩</a>ព្រះមានព្រះភាគត្រាស់ថា ម្នាលមាណព នីវរណធម៌​ទាំង​នេះ មាន ៥ ប្រការ នីវរណធម៌​ ៥ ប្រការនោះ ដូចម្តេចខ្វះ គឺកាមច្ចន្ទ​នីវរណៈ ១ ព្យាបាទនីវរណៈ ១ ថីនមិទ្ធនីវរណៈ ១ ឧទ្ទច្ចតុក្កុច្ចនីវរណៈ ១ វិចិកិចា្ចនីវ​រណៈ ១ ម្នាលមាណព នីវរណធម៌មាន ៥​ ប្រការនេះឯង ។ មា្នល​មាណព បោក្ខរសាតិព្រាហ្មណ៍ ជាឧបម្មញ្ញគោត្រ ជាធំក្នុងសុភគវន ជនបទ (ក្នុងស្រុកឧកដ្ឋា) ត្រូវនីវរណធម៌ ៥ ប្រការនេះឯង មកបិតបាំងរាំងរា ព័ន្ធព័ទ្ធ រួបរឹតហើយ គាត់នឹងដឹង ឬនឹងឃើញ​ឬធ្វើឲ្យជាក់ច្បាស់ នូវឧត្ត​រិ​ម​​នុស្ស​ធម៌ ដែលជាគុណវិសេសគួរឃើញដោយញាណ​ដ៏ប្រសើរ កាល​ដូច្នេះ​នេះ មិនមានឡើយ ។</p>
        <p><a class='ref km' id='km១៤០' href='#km១៤០'>១៤០</a>ព្រះមានព្រះភាគត្រាស់ថា ម្នាលមាណព កាមគុណទាំង​ឡាយ​​​​​​​នេះ មាន ៥ ប្រការ កាមគុណ​ ៥ ប្រការ​នោះ ដូចម្ដេចខ្លះ គឺ​រូបារម្មណ៍​​​​​គប្បីដឹងដោយចក្ខុបសាទ ជាទីប្រាថ្នា ជាទីត្រេកអរ ជាទីពេញ​ចិត្ត មានសភាពគួរស្រឡាញ់ ប្រកបដោយកាម គួរឲ្យកើតតម្រេក ១ សទ្ធា​រម្មណ៍​ដែលគប្បីដឹងដោយសោតបសាទ ១ ។បេ។ គន្ធារម្មណ៍​ដែល​គប្បីដឹងដោយ​ឃានបសាទ…១ រសារម្មណ៍ដែលគប្បីដឹងដោយ​ជិវ្ហាបសាទ…១ ផោដ្ធពា្វ​រម្មណ៍​​​ដែលគប្បីដឹងដោយកាយបសាទ ជាទីប្រាថ្នា ជាទី​ត្រេកអរ ជាទីពេញ​ចិត្ត មានសភាពគួរស្រឡាញ់ ប្រកបដោយកាម គួរឲ្យកើតតម្រេក ១ ម្នាល​មាណព កាមគុណមាន ៥ ប្រការនេះឯង ។ ម្នាលមាណព បោក្ខរសាតិ​ព្រាហ្មណ៍ ជាឪបម្មញ្ញគោត្រ ជាធំក្នុងស្រុកគវនជនបទ (ក្នុង​ស្រុកឧកដ្ឋា) ចំ​ពាក់​ចិត្ត ងប់ចិត្ត លង់គំនិត ដោយកាមគុណទាំង ៥ ប្រការ​នេះ​ឯង ជា​អ្នក​មិន​​ឃើញទោស មិនមានបញ្ញាជាគ្រឿងរលាស់ចេញ (ចាកភព) តែង​បរិភោគ (​នូវកាមគុណនោះ) គាត់នឹងដឹង ឬនឹងឃើញឬ​​​​នឹង​ធើ្វឲ្យ​​​ជាក់​ច្បាស់ នូវឧត្តរិមនុស្ស​ធម៌ ដែលជាគុណវិសេស គួរឃើញ​ដោយ​ញាណ​ដ៏ប្រសើរ ការណ៏ដូច្នេះនេះ មិនមានឡើយ ។</p>
        <p><a class='ref km' id='km​១៤១' href='#km​១៤១'>​១៤១</a>ព្រះមានព្រះភាគត្រាស់ថា ម្នាលមាណព អ្នកសំគាល់ហេតុ​នោះ​ដូចមេ្ដច ​បុគ្គលបង្កាត់ភើ្លងឲ្យឆេះឡើង ព្រោះអាស្រ័យស្មៅនឹងឧុស ជា​កំញមណាក្តី បង្កាត់ភើ្លងឲ្យឆេះឡើង ព្រោះមិនអាស្រ័យស្មៅនឹងឧុសេ ជា​កំញម​​ណាក្តី ភ្លើងណាហ្ន៎ ដែលមានអណា្តត មានពណ៌ មានពន្លី ។ សុភមាណពក្រាបទូលថា បពិត្រព្រះគោតមដ៏ចម្រើន​​ បើហេតុនោះ​មាន​ទំនង ដើម្បីនឹងឲ្យភ្លើងដែលមិនអាស្រ័យ​ស្មៅនឹងឧុសឆេះឡើងបាន ភ្លើង​នោះ​​​ទើបមានអណ្តាត មានពណ៌ មានពន្លឺ ។ ម្នាលមាណព ឥតមានហេតុ ឥត​មានបច្ច័យណាឲ្យ បុគ្គលបង្កាត់ភ្លើង ដែលមិនអាស្រ័យស្មៅនឹងឧស ជាកំញម​ឲ្យឆេះឡើយបានឡើយ វៀរលែងតែបុគ្គលមានឬទ្ធិ ម្នាលមាណព ភ្លើងអាស្រ័យស្មៅនឹងឧសជាកំញមទើបឆេះឡើងបាន ដូចមេ្តចមិញ ម្នាល​មាណព តថាគតពោលបីតិ ដែលអាស្រ័យនូវកាមគុណទាំង ៥ ថាមាន​ឧបមេយ្យដូច្នោះដែរ មា្នលមាណព មួយទៀត ភ្លើងមិនអាស្រ៍យស្មៅ​នឹង​ឧស​ជាកំញមឆេះឡើងបាន ដូចមេ្តចមិញ ម្នាលមាណព តថាគតពោល​បីតិដែល ប្រាសចាកកាម​ទាំងឡាយផង ប្រាសចាកអកុសល​ធម៌ទាំងឡាយ​ផង ថាមានឧបមេយ្យដូច្នោះដែរ ម្នាលមាណពចុះបីតិដែលប្រាសចាកកាម​ទាំងឡាយផង ​ប្រាសចាកអកុសលធម៌​ទាំងឡាយផង ដូចមេ្តច​​ខ្លះ ម្នាល​មាណព ភិក្ខុក្នុងធម្មវិន័យនេះ ស្ងាត់ចាកកាម​ទាំងឡាយ ស្ងាត់​ចាកអកុសល​ធម៌ទាំងឡាយហើយ ។បេ។ ក៏ចូលបឋមជ្ឈាន សម្រេច​សម្រាន្ត​នៅដោយ​ឥរិយាបថ​​ទាំង ៤ ម្នាលមាណព នេះឯងឈ្មោះថា បីតិ​ដែល​ប្រាសចាកកាម​ទាំងឡាយ ប្រាសចាកអកុសលធម៌ទាំងឡាយ ។ ម្នាល​មាណព មួយទៀត ភិក្ខុនោះព្រោះរម្ងាប់វិតក្កៈវិចារៈរួចហើយ ។បេ។ ចូល​ទុតិយជ្ឈាន​សម្រេច សម្រាន្ត​នៅដោយឥរិយាបថទាំង ៤ ម្នាលមាណព នេះឯង​​ឈ្មោះថា​ បីតិ​ដែល​​​ប្រាសចាកកាមទាំងឡាយ ប្រាសចាកអកុសល​ធម៌​ទាំងឡាយ ។</p>
        <p><a class='ref km' id='km១៤២' href='#km១៤២'>១៤២</a>ព្រះមានព្រះភាគត្រាស់ថា ម្នាលមាណព ព្រាហ្មណ៍​ទាំងឡាយ នាំគ្នាបញ្ញត្តធម៌ទាំង ៥ ប្រការណា ក្នុងការធើ្វបុណ្យ ក្នុងការ​បំពេញ​កុសល បណ្តាធម៌ទាំង ៥ ប្រការ​នុ៎ះ ព្រាហ្មណ៍ទាំងឡាយ​នាំគ្នា​បញ្ញត្ត​ធម៌ណា ថាជាធម៌​មានផលច្រើនជាង ក្នុងការធ្វើបុណ្យ ក្នុងការ​បំពេញ​កុសល ។ សុភមាណក្រាប​ទូលថា បពិត្រព្រះគោតមដ៏​ចម្រើន​ព្រាហ្មណ៍​​​ទាំងឡាយ នាំគ្នាបញ្ញត្តធម៌ទាំង ៥ ប្រការណា ក្នុងការធើ្វបុណ្យ ក្នុងការបំពេញកុសល បណ្តាធម៌ទាំង ៥ ប្រការ​នុ៎ះ ព្រាហ្មណ៍ទាំងឡាយ​នាំគ្នាបញ្ញត្តធម៌គឺចាគៈ ថាជាធម៌មានផលច្រើនជាង ក្នុងការធ្វើ​បុណ្យ​ ក្នុង​ការ​​បំពេញកុសល ។</p>
        <p><a class='ref km' id='km១៤៣' href='#km១៤៣'>១៤៣</a>ព្រះមានព្រះភាគត្រាស់ថា ម្នាលមាណព អ្នកសំគាល់សេចក្តី​នោះ​ដូចម្តេច បើមហាយ័ញ្ញប្រាកដឡើងចំពោះមុខ ព្រាហ្មណ៍ម្នាក់​ក្នុង​លោក​នេះ ។ វេលានោះ​ស្រាប់តែមាន ព្រហ្មណ៍ពីរនាក់មកគិតគ្នាថា យើង​​ទាំង​ពីរនាក់​ មុខជានឹងបាន​បរិភោគ នូវមហាយ័ញ្ញរបស់ព្រាហ្មណ៍ ឈ្មោះ​​នេះ ។​ បណ្តាលព្រាហ្មណ៍ទាំងពីរនាក់​នោះ ព្រាហ្មណ៍ម្នាក់មាន​សេចក្តី​​ត្រិះរិះយ៉ាងនេះថា ធ្វើមេ្តចហ្ន៎ អាត្មាអញនឹងបាន​អាសនៈ​ដ៏ប្រសើរ ទឹក​ដ៏ប្រសើរ ដុំបាយដ៏ប្រសើរ ក្នុងរោងភត្ត (តែម្នាក់ឯង) កុំឲ្យពួកព្រាហ្មណ៍​ដទៃ បានអាសនៈដ៏ប្រសើរ ទឹកដ៏ប្រសើរ ដុំបាយដ៏ប្រសើរ ក្នុងរោងភត្តឡើយ ។ ម្នាលមាណព បើព្រាហ្មណ៏ដទៃបានអាសនៈដ៏ប្រសើរ ទឹកដ៏​ប្រសើរ ដុំបាយដ៏ប្រសើរ ក្នុងរោងភត្ត ឯព្រាហ្មណ៍នោះ​ត្រឡប់ជាមិនបានអាសនៈ​ដ៏ប្រសើរ ទឹកដ៏ប្រសើរ ដុំបាយដ៏ប្រសើរ ក្នុងរោងភត្តវិញ ដោយ​ហេតុណា ហេតុនុ៎ះ រមែងមាន ។ ព្រាហ្មណ៍ទាំឡាយ​ដទៃ បានអាសនៈ​ដ៏​ប្រសើរ ទឹកដ៏ប្រសើរ ដុំបាយដ៏ប្រសើរ ក្នុងរោងភត្ត ឯព្រាហ្មណ៍នោះ ក៏ខឹង​ក្រោធ​អាក់អន់ចិត្តដោយគិតថា អាត្មាអញមិនបានអាសនៈដ៏ប្រសើរ ទឹកដ៏ប្រសើរ ដុំបាយដ៏ប្រសើរ ក្នុងរោងភត្តដូច្នេះ ម្នាលមាណព តើពួក​ព្រាហ្មណ៍​បញ្ញត្ត នូវវិបាករបស់មហាយ័ញ្ញនេះដូចម្តេចខ្លះ ។ សុភមាណព​ក្រាបទូលថា បពិត្រ​​​​ព្រះគោតមដ៏ចម្រើន ក្នុងសេចក្កីនេះ​ ព្រាហ្មណ៏​ទាំងឡាយ ឲ្យទាន​យ៉ាងនេះដោយគិតថា នឹងឲ្យព្រាហ្មណ៍នេះ ក្រោធ​អាក់អន់​​​ចិត្តទៅ​រក​បុគ្គល​ដទៃ​ក៏ទេ តែថាក្នុងសេចក្តីនេះ ព្រាហ្មណ៍ទាំងឡាយ ឲ្យទានក្រាន់​តែជា​របស់​សង្គ្រោះប៉ុណ្ណោះ ។ ម្នាលមាណព កាល​បើ​​ហេតុ​យ៉ាងនេះមាន បុញ្ញ​កិរិយាវត្ថុទី ៦ នេះ ជាការសង្រ្គោះរបស់​ពួក​ព្រាហ្មណ៍​ឬ ។ បពិត្រ​ព្រះគោតម​ដ៏ចម្រើន កាលបើហេតុ​យ៉ាងនេះមាន បុញ្ញ​កិរិយា​វត្តុ ៦ នេះ ក៏​ទៅ​ជាការសង្រ្គោះរបស់ពួកព្រាហ្មណ៍ទាំង​ឡាយ ។</p>
        <p><a class='ref km' id='km១៤៤' href='#km១៤៤'>១៤៤</a>ព្រះមានព្រះភាគត្រាស់ថា ម្នាលមាណព ព្រាហ្មណ៍ទាំងឡាយ បញ្ញត្តធម៌ទាំង ៥ ប្រការណា ក្នុងការធ្វើបុណ្យ ក្នុងការបំពេញកុសល អ្នក​ពិចារណា​នូវធម៌ទាំង ៥ ប្រការនុ៎ះ តើមានច្រើនក្នុងបរិស័ទណា ។ សុភមាណព​ក្រាបទូលថា បពិត្រព្រះគោតមដ៏ចម្រើន ព្រាហ្មណ៍ទាំងឡាយ បញ្ញត្តធម៌ទាំង ៥ ប្រការណា ក្នុងការធ្វើបុណ្យ ក្នុងការបំពេញកុសល ខ្ញុំព្រះអង្គពិចារណាឃើញធម៌ទាំង ៥ ប្រការនេះ មានច្រើនក្នុងពួកបព្វជិត មានតិចក្នុងពួកគ្រហស្ថ បពិត្រព្រះគោតមដ៏ចម្រើន ព្រោះថាគ្រហស្ថ​មាន​សេចក្តី​ត្រូវការច្រើន មានកិច្ចច្រើន មានអធិករណ៍ច្រើន មានសេចក្តី​ប្រារព្ធ​ច្រើន នឹងនិយាយពាក្យពិតទៀងទាត់រឿយៗ ពុំបាន បពិត្រ​ព្រះគោតម​ដ៏ចម្រើន ចំណែកខាងបព្វជិត មានសេចក្តីត្រូវការតិច មាន​កិច្ច​តិច មាន​អធិករណ៍តិច មានសេចក្តីប្រារព្ធតិច និយាយពាក្យពិតទៀងទាត់រឿយ ៗ បាន បពិត្រព្រះគោតមដ៏ចម្រើន ​ឯគ្រហស្ថមាន​សេចក្តី​ត្រូវការ​ច្រើន មានកិច្ច​ច្រើន មានអធិករណ៍ច្រើន មានសេចក្តីប្រារព្ធច្រើន នឹង​ប្រព្រឹត្ត​ដុតកំដៅកិលេសទៀងទាត់​រឿយៗ ពុំបាន… ប្រព្រឹត្តធម៌ដ៏ប្រសើរច្រើន​​​​​ដោយ​​ការស្វាធ្យាយន៍… ច្រើនដោយការ​បរិច្ចាគទាន បពិត្រព្រះគោតម​ដ៏​ចម្រើន ​ចំណែកខាងបព្វជិត មានសេចក្តីត្រូវការតិច មានកិច្ចតិច មាន​អធិករណ៍ មានសេចក្តីប្រារព្ធតិច ប្រព្រឹត្តព្យាយាមដុតកំដៅ កិលេសទៀង​ទាត់​រឿយៗ បាន… ប្រព្រឹត្តធម៌ដ៏ប្រសើរ… ច្រើនដោយការស្វាធ្យាយន៍… ច្រើន ដោយការបរិច្ចាគទាន ។ បពិត្រព្រះគោតមដ៏ចម្រើន ព្រាហ្មណ៍​ទាំងឡាយ បញ្ញត្ត​ធម៌ទាំង ៥ ប្រការណាក្នុងការធ្វើបុណ្យ ក្នុងការ​បំពេញ​កុសល ខ្ញុំព្រះអង្គពិចារណា​ឃើញធម៌ទាំង ៥ ប្រការនេះ មានច្រើន​ក្នុង​ពួក​បព្វជិត​ មានតិចក្នុងពួកគ្រហ្ថស ។</p>
        <p><a class='ref km' id='km១៤៥' href='#km១៤៥'>១៤៥</a>ព្រះមានព្រះភាគត្រាស់ថា ម្នាលមាណព ព្រាហ្មណ៍ទាំងឡាយ បញ្ញត្តធម៌ទាំង ៥ ប្រការណា ក្នុងការធ្វើបុណ្យ ក្នុងការបំពេញកុសល តថាគត​​​​​ពោល​​នូវធម៌ទាំង ៥ ប្រការនុ៎ះថា ជាបរិក្ខាររបស់ចិត្ត ដែលមិនមាន​ពៀរ មិនមានព្យាបាទ ដើម្បីការអប់រំចិត្តនោះ ។ ម្នាលមាណព ភិក្ខុក្នុង​ធម្មវិន័យ​នេះ ជាអ្នកនិយាយពិត ភិក្ខុនោះគិតថាអាត្មាអញនិយាយពិត ដូច្នេះ​ហើយ តែងបាននូវការដឹងក្នុងអត្ថ បាននូវការដឹងក្នុងធម៌ បាននូវ​បាមោជ្ជៈ ដែលអាស្រ័យនឹងធម៌បាមោជ្ជៈណា​ ​អាស្រ័យ​នឹងកុសលធម៌ តថាគត​​​​​ពោល​​នូវបាមោជ្ជៈនុ៎ះថា ជាបរិក្ខាររបស់ចិត្ត ដែលមិនមានពៀរ មិនមាន​​ព្យាបាទ ដើម្បីការអប់រំចិត្តនោះ ។ ម្នាលមាណព ភិក្ខុក្នុង​ធម្មវិន័យ​នេះ ជាអ្នកប្រព្រឹត្តព្យាយាមដុតកំដៅកិលេស… ប្រព្រឹត្តធម៌ដ៏ប្រសើរ… ច្រើន​​ដោយការ​ស្វាធ្យាយ…ច្រើនដោយការបរិច្ចាទាន ភិក្ខុនោះគិតថា អាត្មា​អញ​​ជាអ្នកច្រើនដោយ​ការបរិច្ចាគទាន ដូចច្នេះហើយ ទើបបាននូវការ​ដឹង​ក្នុងអត្ថ បាននូវការដឹងក្នុងធម៌ បាននូវបាមោជ្ជៈដែលអាស្រ័យនឹងធម៌ បាមោជ្ជៈ​​ណាដែលអាស្រ័យនូវកុសលធម៌ តថាគតពោល នូវបាមោជ្ជៈនុ៎ះ ថាជាបរិក្ខាររបស់ចិត្ត ដែលមិនមានពៀរ មិនមាន​ព្យាបាទ ដើម្បីការអប់​រំ​ចិត្តនោះ ។ ម្នាលមាណព ព្រាហ្មណ៍ទាំងឡា​យ បញ្ញត្តធម៌ទាំង ៥ ប្រការ​ណា ក្នុងការធ្វើបុណ្យ ក្នុងការបំពេញកុសល តថាគតពោលនូវធម៌ទាំង ៥ ប្រការ​នុ៎ះ ថាជាបរិក្ខាររបស់ចិត្តដែលមិនមានពៀរ មិនមានព្យាបាទ ដើម្បី​ការ​អប់រំ​ចិត្តនោះ ។ កាលដែលព្រះមានព្រះភាគ ត្រាស់យ៉ាងនេះហើយ សុភមាណព ជាបុត្រតោទេយ្យព្រាហ្មណ៍ បានក្រាបទូលព្រះមានព្រះភាគ ដូច្នេះថា បពិត្រព្រះគោតមដ៏ចម្រើន រឿងនេះខ្ញុំព្រះអង្គបានឮមកហើយ​ថា ព្រះសណមគោតមទ្រង់​ជ្រាបច្បាស់ នូវផ្លូវប្រព្រឹត្តទៅមួយ​អន្លើដោយ ​ពួក​ព្រហ្ម ។</p>
        <p><a class='ref km' id='km១៤៦' href='#km១៤៦'>១៤៦</a>ព្រះមានព្រះភាគត្រាស់ថា ម្នាលមាណព អ្នកសំគាល់សេក្តី​នោះ​ដូចមេ្ដច នឡការគ្រាមនៅជិតទីនេះ នឡការគ្រាមនៅមិនធ្លាយ​អំពី​ទីនេះ​ទេឬ ។ សុភមាណពក្រាបទូលថា ព្រះករុណា ព្រះគោតមដ៏​ចម្រើន​នឡការគ្រាមនៅជិតទីនេះ នឡការគ្រាមនៅមិនធ្លាយអំពីទីនេះប៉ុន្មានទេ ។ ម្នាលមាណព អ្នកសំគាល់សេក្តី​នោះដូចមេ្ដច​ បើបុរសកើតចម្រើនធំឡើង ក្នុងនឡការគ្រាមនេះ បើគេសួររកផ្លូវ​នឡការគ្រាម នឹងបុរសដែល​ទើបចេញ​អំពីនឡការគ្រាមមួយរំពេចនោះ ម្នាលមាណព តើបុរសដែលកើត​ចម្រើន​ធំឡើង ក្នុងនឡការគ្រាមនេះដែលគេសួររក​ផ្លូវ​របស់នឡការគ្រាម នឹងមាន​សេចក្តី​យឺតយូរអឹមអៀនដែរឬ ។ សុភមាណពក្រាប​ទូលថា បពិត្រ​ព្រះគោតម​ដ៏​​ចម្រើន ដំណើរនេះមិនដូច្នោះទេ បពិត្រព្រះគោលតមដ៏​ចម្រើន ​ដំណើរនោះព្រោះហេតុអ្វី ព្រោះថាផ្លូវរបស់នឡការគ្រាមសព្វអន្លើ បុរស​ដែល​កើត​ចម្រើនធំឡើង ក្នុងនឡការគ្រាមនោះស្គាល់ច្បាស់ហើយ ។ ម្នាលមាណព បុរសដែល​កើតចម្រើនធំឡើងក្នុងនឡការគ្រាម ដែលគេសួរ​រក​ផ្លូវរបស់​នឡការគ្រាម មាន​សេចក្តីយឺតយូរអឹមអៀមខ្លះ ឯតថាគតកាល​បើ​​មានគេសួររកព្រហ្មលោក ឮការ​ប្រតិបត្តិទៅកាន់​ព្រហ្មលោក ក៏ឥតមាន​សេចក្តី​​​យឺតយូរអឹមអៀមឡើយ ម្នាលមាណព ព្រោះតថាគតស្គាល់​ច្បាស់​នូវព្រហ្មផង នូវព្រហ្មលោកផង នូវបដិបទាទៅកាន់ព្រហ្ម​លោក​ផង បុគ្គល​ប្រតិបត្តិ​យ៉ាងណាហើយ បានទៅកាន់ព្រហ្មលោក តថាគតដឹង​ច្បាស់នូ​វ​បដិបទា​​នោះផង ។ បពិត្រព្រះគោតមដ៏ចម្រើន រឿងនេះ ខ្ញុំព្រះអង្គបាន​ស្តាប់​​មកហើយថា​​ព្រះសមណគោតម ទ្រង់សម្តែង នូវផ្លូវប្រព្រឹត្ត​ទៅមួយ​អន្លើដោយពួក​ព្រហ្ម សូមព្រះគោតមដ៏ចម្រើន ​ទ្រង់ព្រះមេត្តា​ប្រោស​ប្រាប់​ផ្លូវ​ប្រព្រឹត្តទៅមួយអន្លើ ដោយពួកព្រហ្ម ដល់ខ្ញុំព្រះអង្គ ។ ម្នាលមាណព បើដូច្នោះ អ្នកចូរស្តាប់ចូរធ្វើ​ទុកក្នុងចិត្តឲ្យប្រពៃចុះ តថាគតនឹងសម្តែង ។ សុភមាណព ជាបុត្រគោទេយ្យ​ព្រាហ្មណ៍ ទទូលស្តាប់ព្រះពុទ្ធដីកា នៃ​ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km១៤៧' href='#km១៤៧'>១៤៧</a>ព្រះមានព្រះភាគទ្រង់ត្រាស់ ដូច្នេះថា ម្នាលមាណពផ្លូវ​ប្រព្រឹត្តទៅ​មួយអន្លើ ដោយពួកព្រហ្មនោះដូចមេ្តចខ្លះ ម្នាលមាណព ភិក្ខុ​ក្នុង​ធម៌​វិន័យនេះ ​មានចិត្ត​​ ប្រកបដោយមេត្តា ផ្សាយទៅកាន់ទិសទី ១ សម្រេច​សម្រាន្ត​នៅដោយឥរិយាបថទាំង ៤ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤​ក៏ដូចគ្នា មានចិត្តប្រកបដោយមេត្តា​ធំទូលាយ មានសភាព​ជា​ចិត្តធំ ប្រមណមិនបាន មិនមានពៀរ មិនមានព្យាបាទ ផ្សាយទៅកាន់​លោក​ទាំង​មូល ដោយប្រការទាំងពួង ក្នុងទីទាំងពួងទាំងទិសខាងលើ ខាងក្រោម នឹងទិសទទឹងដោយប្រការដូច្នេះ មា្នលមាណព មេត្តាចេតោ​វិមុតិ្ត ដែល​ភិក្ខុ​ក្នុង​​ធម្មវិន័យនេះ ចម្រើនហើយដោយប្រការយ៉ាងនេះ កម្ម​ណា​ជាកម្ម​ដែល​ភិក្ខុ​នោះធ្វើហើយល្មមប្រមាណ កម្មនោះនឹង មិនឈប់​នៅ​ក្នុង​​ទីនោះ កម្ម​នោះ​​​​​នឹង​មិនឋិតនៅក្នុងទីនោះ ម្នាលមាណព បុរសមាន​កម្លាំង ជាអ្នក​ផ្លុំ​ស័ង្ខ នឹង​ញ៉ាំង​ទិសទាំង ៤ ឲ្យឮខ្ចរខ្ចារទៅបានមិនលំបាកដូចម្តេច​មិញ ម្នាល​មាណព កាលបើមេត្តា​ចេតោវិមុត្តិ ដែលភិក្ខុក្នុងធម្មវិន័យ​នេះ ចម្រើនហើយ​ដោយប្រការយ៉ាងនេះ កម្មណា ​ជាកម្មដែលភិក្ខុនោះ​ធ្វើ​ហើយល្មមប្រមាណ កម្មនោះនឹងមិនឈប់នៅក្នុងទីនោះ កម្មនោះ​​ នឹងមិន​ឋិតនៅក្នុងទី​នោះ​ដូច្នោះ​​ឯង ម្នាលមាណព នេះឯងឈ្មោះថា​ផ្លូវប្រព្រឹត្ត​ទៅមួយ​អន្លើដោយ​ពួកព្រហ្ម ។ ម្នាលមាណព មួយទៀត ភិក្ខុមានចិត្តប្រកបដោយករុណា… មានចិត្តប្រកបដោយមុទិតា… មានចិត្តប្រកបដោយ​ឧបេក្ខា​ ផ្សាយ​​ទៅ​កាន់ទិសទី​ ១ សម្រេចសម្រាន្ត នៅដោយឥរិយាបថទាំង ៤ ទិសទី ២ ក៏ដូចគ្នា ទិសទី ៣ ក៏ដូចគ្នា ទិសទី ៤​ ក៏ដូចគ្នា មានចិត្តប្រកប​ដោយ​ឧបេក្ខា ធំទូលាយ មានសភាព​ជាចិត្តធំប្រមាណមិនបាន មិន​មានពៀរ មិនមាន​ព្យាបាទ ផ្សាយទៅកាន់លោក​ទាំងមូល ដោយប្រការទាំងពួង ក្នុងទីទាំងពួង គឺ​ទិស​ខាង​លើទិសខាងក្រោម នឹងទិសទទឹងដោយ​ប្រការ​ដូច្នេះ មា្នល​មាណព កាលបើឧបេក្ខាចេតោវិមុត្តិ ដែលភិក្ខុ​ក្នុងធម្មវិន័យនេះចម្រើន​ហើយ​ដោយប្រការយ៉ាងនេះ កម្មណា ជាកម្មដែលភិក្ខុ​នោះ​ធ្វើហើយ​ល្មម​ប្រមាណ កម្មនោះនឹងមិនឈប់នៅក្នុងទីនោះ កម្មនោះមិនឋិតនៅ​ក្នុងទីនោះ​ទេ ម្នាលមាណព ​​​បុរសដែលមានកម្លាំងជាអ្នក​ផ្លុំស័ង្ខនឹងញ៉ាំង​ទិសទាំង ៤ ឲ្យខ្ចរខ្ចារទៅបាន ដោយមិនលំបាកដូចម្ដេចមិញ មា្នល​មាណព កាលបើ​ឧបេក្ខា​ចេតោ​វិមុត្តិ ដែលភិក្ខុក្នុងធម្មវិន័យនេះចម្រើន​ហើយ​ ដោយប្រការ​យ៉ាងនេះ កម្មណា ជាកម្មដែលភិក្ខុនោះ​ធ្វើហើយល្មម​ប្រមាណ កម្មនោះ​នឹង​មិន​ឈប់នៅក្នុងនោះ កម្មនោះមិនឋិតនៅក្នុង​ទីនោះ​ទេ ដូច្នោះឯង ម្នាល​មាណព នេះឯងឈ្មោះថា ផ្លូវ​ប្រព្រឹត្ត​ទៅ​មួយអន្លើ​ដោយ​ពួកព្រហ្ម ។</p>
        <p><a class='ref km' id='km១៤៨' href='#km១៤៨'>១៤៨</a>កាលដែលព្រះមានព្រះភាគ ត្រាស់យ៉ាងនេះហើយ សុភមា-​ណព ជាបុត្រតោទេយ្យព្រាហ្មណ៍ បានក្រាប់ទូលព្រះមាន​ព្រះភាគ​ដូច្នេះ​ថា បពិត្រព្រះ​គោតមដ៏ចម្រើនពិរោះណាស់ បពិត្រ​ព្រះគោតម​ដ៏​ចម្រើន​ពិរោះ​ណាស់ បពិត្រព្រះ​គោតមដ៏ចម្រើន ធម៌ដែលព្រះគោតមដ៏​ចម្រើន​ទ្រង់​ប្រកាស​​​​​​​​​​​ហើយ ដោយអនេកបរិយាយ យ៉ាងនេះ ដូចគេផ្ងារ​របស់ដែលផ្កាប់ ឬដូចគេ​​បើក​​​បង្ហាញរបស់​ដែលគេបិទបាំង ពុំនោះដូចគេ​ប្រាប់​ផ្លូវដល់អ្នក​វងេ្វងទិស ពុំនោះសោត ដូចគេទ្រោលប្រទីបបំភ្លឺ​ក្នុង​ទីងងឹត ដោយគិតថា មនុស្សមានចក្ខុរមែងមើលឃើញ រូបទាំងឡាយបានដូចច្នោះ ខ្ញុំព្រះអង្គនេះ សូមដល់ព្រះគោតមដូ៏ចម្រើនផង ព្រះធម៌ផង ព្រះភិក្ខុ​សង្ឈផង ជាទៅពឹង​ទីរលឹក សូមព្រះគោតម​ដ៏ចម្រើនទ្រង់ចាំទុកនូវ​ខ្ញុំព្រះ​អង្គ​ថាជាឧបាសក ដល់​នូវ​​សរណៈ ស្មើដោយជីវិត តាំងពីថ្ងៃនេះទៅ បពិត្រ​ព្រះគោតម​ដ៏​ចម្រើន​​​​​​​ណ្ហើយ​ចុះខ្ញុំព្រះអង្គ សូមលាទៅឥឡូវនេះ ព្រោះ​ខ្ញុំព្រះអង្គ​មាន​កិច្ចច្រើន មានការដែលគប្បី​ធ្វើច្រើន ។ ព្រះមានព្រះភាគ​ត្រាស់​​ថា ម្នាលមាណព អ្នកចូរសំគាល់កាលដ៏គួរ ក្នុងកាលឥឡូវនេះចុះ ។ សុភមាណព ជាបុត្តតោទេយ្យព្រាហ្មណ៍ ក៏ត្រេកអរចំពោះ​ភាសិត របស់​ព្រះមានព្រះភាគ ហើយក្រោកអំពីទីអង្គុយ ថ្វាយបង្គំលាព្រះមាន​ព្រះភាគ​ធ្វើ​ប្រទក្សិណ ហើយចៀសចេញទៅ ។</p>
        <p><a class='ref km' id='km១៤៩' href='#km១៤៩'>១៤៩</a>សម័យនោះឯង ជាណុស្សោណិព្រាហ្មណ៍ ចេញអំពីក្រុងសាវត្ថី​ ដោយរថដែល​ទឹមដោយ មេសេះសសុទ្ធ ទាំងថ្ងៃត្រង់ ។ ជាណុស្សោណិ-​ព្រាហ្មណ៍​ បានឃើញសុភមានណព ជាបុត្តតោទេយ្យ​ព្រាហ្មណ៍ កំពុងដើរ​មក​អំពី​ចម្ងាយ លុះឃើញហើយ ទើបនិយាយនឹងសុភមាណបព ជាបុត្តតោ-​ទេយ្យ​​ព្រាហ្មណ៍ដូច្នេះថា ចុះភារទ្វាជៈដូ៏ចម្រើនទើបមកអំពីណា ទាំងថ្ងៃ​ត្រង់ ។ សុភមាណព ធ្លើយថា​​នែលោក​ដ៏ចម្រើនខ្ញុំទើបនឹងមក​អំពីសំណាក់​ព្រះសមណគោតម ។ ជាណុស្សោណិព្រាហ្មណ៍ ពោលថា អ្នកសំគាល់​សេចក្តី​​​នោះ ដូចម្តេច ភារទ្វាជៈដ៏ចម្រើនជាបណ្ឌិតដឹងនូវប្រាជា្ញ​នឹងសេចក្តី​ឈ្លាសវៃ របស់ព្រះសមណគោតមឬទេ នៃអ្នកដ៏ចម្រើនខ្ញុំ ឬនរណា នរណា ក៏គង់ដឹងនូវប្រាជា្ញនឹងសេចក្តី ឈ្លាសវៃរបស់ព្រះសមណគោតម​ដែរ បុគ្គល​ណា​ដឹងនូវ​​ប្រាជា្ញនឹងសេចក្តីឈ្លាសវៃ របស់ព្រះសមណ​គោតមបាន បុគ្គល​នោះ​ស្មើនឹង​អ្នកដោយពិត ។ ជាណុស្សោណិព្រាហ្មណ៍ពោលទៀតថា ឮថា ភារទ្វាជៈដ៏ចម្រើនតែងសរសើរព្រះសមណគោតម ដោយវាចាជា​គ្រឿង​សរសើរ យ៉ាងក្រៃពេក ។ សុភមាណពពោលថា ឪលោកដ៏ចម្រើនខ្លួនខ្ញុំ ឬ​នរណា នរណាក៏គង់សរសើរ​ព្រះសមណគោតមដែរ ព្រោះព្រះសមណ-​គោតម​ដ៏ចម្រើនជាបុគ្គលប្រសើរក្រៃលែង គឺប្រសើរជាងទេវតានឹងមនុស្ស​ទាំងឡាយ នៃលោកដ៏ចម្រើនពួកព្រាហ្មណ៍បញ្ញត្ត​នូវធម៌ទាំង ៥ ប្រការណា ក្នុងការធ្វើបុណ្យ ក្នុងការបំពេញកុសល ឯព្រះ​សមណគោតម ក៏សម្តែង​នូវធម៌ទាំង ៥ ប្រការនុ៎ះថាជាបរិក្ខាររបស់ចិត្ត ដែល​មិនមានពៀរ មិនមាន​ព្យាបាទ ដើម្បីអប់រំចិត្តនោះប៉ុណោះ ។</p>
        <p><a class='ref km' id='km១៥០' href='#km១៥០'>១៥០</a>កាលសុភមាណពពោលយ៉ាងនេះហើយ ជាណុស្សោណិ-​ព្រាហ្មណ៍ ក៏ចុះអំពីរថទឹមដោយមេសេះសសុទ្ធ ធ្វើនូវសំពត់ឪត្តរាសង្គះ​ឆៀង​ស្មាម្ចាង ប្រណម្យ​អញ្ជលី​ទៅត្រង់ទីដែលព្រះមានព្រះភាគគង់ បន្លី​ឧទាន​ថា ព្រះបាទបសេនទិកោលសល​ហៅពេញជាមាន​លាភ ភាព​ជា​មនុស្សព្រះបាទបសេនទិកោលសលបានដោយប្រពៃ​ហើយ ព្រោះទ្រង់​បាន​ព្រះតថាគត ជាអរហន្តសម្មាសម្ពុទ្ធ គង់ក្នុងដែនរបស់ព្រះអង្គ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>