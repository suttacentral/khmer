<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.4' lang='km'>
        <header>
            <ul>
            </ul>
            <h1>បឋមបាសសូត្រ ទី ៤</h1>
        </header>
        <p><a class='ref km' id='km៤២៩' href='#km៤២៩'>៤២៩</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់គង់ ក្នុងព្រៃឥសិបតនមិគទាយវ័ន ទៀបក្រុងពារាណសី ។ ព្រះមានព្រះភាគទ្រង់ត្រាស់​ហៅ​ភិក្ខុទាំងឡាយ ក្នុងទីនោះថា ម្នាលភិក្ខុទាំងឡាយ ។ ភិក្ខុទាំងនោះ ទទួលពុទ្ធដីកា របស់​ព្រះ​មានព្រះភាគថា ករុណាព្រះអង្គ ។​ ទើបព្រះមានព្រះភាគ ទ្រង់ត្រាស់យ៉ាងនេះថា ម្នាល​​​ភិក្ខុទាំងឡាយ អរហត្តផលវិមុត្តិដ៏ប្រសើរ តថាគតបានសម្រេចហើយ អរហត្ត​ផលវិមុត្តិដ៏ប្រសើរ តថាគតបានធ្វើឲ្យជាក់ច្បាស់ហើយ​ ព្រោះការយកចិត្តទុកដាក់​ដោយ​​ឧបាយព្រោះសេចក្តីព្យាយាមដ៏ល្អ ដោយឧបាយ ម្នាលភិក្ខុទាំង ឡាយ ទាំងចំណែក​អ្នកទាំងឡាយ ក៏ចូរសម្រេចនូវអរហត្តផលវិមុត្តិដ៏ប្រសើរ ចូរធ្វើឲ្យជាក់ច្បាស់​នៅ​អរហត្ត​​ផលវិមុត្តិដ៏ប្រសើរ ព្រោះការយកចិត្តទុកដាក់ដោយឧបាយ ព្រោះសេចក្តី​ព្យាយាម​​​ដ៏ល្អ ដោយឧបាយ ។</p>
        <p><a class='ref km' id='km៤៣០' href='#km៤៣០'>៤៣០</a>គ្រានោះឯង មារមានចិត្តបាប បានចូលទៅរកព្រះមានព្រះភាគ លុះចូលទៅដល់ហើយ ទើបពោលនឹងព្រះមានព្រះភាគដោយគាថាដូច្នេះថា</p>
        <p>ព្រះអង្គ ជាប់ហើយដោយអន្ទាក់នៃមារ អន្ទាក់ទាំងឡាយណាៗ ទោះជា របស់​ទេវតាក្តី ជារបស់មនុស្សក្តី ព្រះអង្គជាប់ហើយដោយអន្ទាក់ទាំងនោះ ព្រះអង្គ ជាប់ចំពាក់ ហើយ ដោយចំណងនៃមារ បពិត្រព្រះសមណៈ ព្រះ​អង្គមិនរួច(ចាកវិស័យ) របស់ខ្ញុំឡើយ ។ </p>
        <p><a class='ref km' id='km៤៣១' href='#km៤៣១'>៤៣១</a>ព្រះសម្មាសម្ពុទ្ធ ទ្រង់ត្រាស់ថា តថាគត រួចហើយចាកអន្ទាក់នៃមារ អន្ទា​ក់​​ទាំងឡាយណាៗ ទោះជា របស់ទេវតាក្តី ជារបស់មនុស្សក្តី តថាគតបាន​រួចស្រឡះហើយអន្ទាក់ទាំងនោះ តថាគតរួចហើយចាកចំណង រប​ស់​​មារ ម្នាលមារ ទាំងអ្នកឯងសោត ក៏តថាគតកម្ចាត់បានហើយដែរ ។ </p>
        <p>គ្រានោះ មារមានចិត្តបាប ។ បេ ។ ក៏អន្តរធានចាកទីនោះទៅ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>