<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn4.23' lang='km'>
        <header>
            <ul>
            </ul>
            <h1>គោធិកសូត្រ ទី ៣</h1>
        </header>
        <p><a class='ref km' id='km៤៩២' href='#km៤៩២'>៤៩២</a>ខ្ញុំបានស្ដាប់មកយ៉ាងនេះ ។ សម័យមួយ ព្រះមានព្រះភាគ ស្ដេចគង់នៅក្នុង វត្តវេឡុវ័ន ជាកលន្ទកនិវាបស្ថាន ទៀបក្រុងរាជគ្រឹះ ។ សម័យនោះឯង ព្រះគោធិកៈមានអាយុ នៅក្នុងកាឡសិលា ខាងភ្នំឥសិគិលិ ។</p>
        <p><a class='ref km' id='km៤៩៣' href='#km៤៩៣'>៤៩៣</a>គ្រានោះឯង ព្រះគោធិកៈមានអាយុ ជាអ្នកមិនប្រមាទ មានព្យាយាម​​ដុតកម្ដៅកិលេស មានចិត្តបញ្ជូនទៅកាន់ព្រះនិព្វាន ហើយបាននូវចេតោវិមុត្តិ ប្រកបតាម​កាលវេលា ។ លំដាប់នោះឯង ព្រះគោធិកៈមានអាយុ សាបសូន្យចាកចេតោវិមុត្តិ ដែល​ប្រកបតាមកាលវេលានោះ ។ ព្រះគោធិកៈមានអាយុ ជាអ្នកមិនប្រមាទ មានព្យាយាម​ដុត​​កម្ដៅកិលេស មានចិត្តបញ្ជូនទៅកាន់ព្រះនិព្វាន ហើយក៏បាននូវចេតោវិមុត្តិ ប្រកប​តាម​​កាលវេលា អស់វារៈជាគម្រប់ពីរដង ។ ព្រះគោធិកៈមានអាយុ សាបសូន្យចាក​ចេតោវិមុត្តិ ដែលប្រកបតាមកាលវេលានោះ អស់វារៈជាគម្រប់ពីរដងទៀត ។ ព្រះ​គោធិកៈ​​​មាន​អាយុ ជាអ្នកមិនប្រមាទ មានព្យាយាមដុតកម្ដៅកិលេស មានចិត្ត​បញ្ជូន​ទៅ​កាន់​ព្រះនិព្វាន ហើយបាននូវចេតោវិមុត្តិ ប្រកបតាមកាលវេលា អស់វារៈជាគម្រប់បីដង ។ ព្រះគោធិកៈមានអាយុ ។ បេ ។ សាបសូន្យចាកចេតោវិមុត្តិ ដែលប្រកបតាមកាល​វេលា​នោះ អស់វារៈជាគម្រប់បីដង ។ ព្រះគោធិកៈមានអាយុ ជាអ្នកមិនប្រមាទ ។ បេ ។ បាននូវ​ចេតោវិមុត្តិ អស់វារៈជាគម្រប់ ៤ ដង ។ ព្រះគោធិកៈមានអាយុ ។ បេ ។ សាបសូន្យ​ចាកចេតោវិមុត្តិនោះ អស់វារៈជាគម្រប់ ៤ ដង ។ ព្រះគោធិកៈមានអាយុ ។ បេ ។ បាននូវ​ចេតោវិមុត្តិ អស់វារៈជាគម្រប់ ៥ ដង ។ ព្រះគោធិកៈមានអាយុ ។ បេ ។ សាបសូន្យ​ចាកចេតោវិមុត្តិ អស់វារៈជាគម្រប់ ៥ ដង ។ ព្រះគោធិកៈមានអាយុ ជាអ្នកមិនប្រមាទ មានព្យាយាមដុតកម្ដៅកិលេស មានចិត្តបញ្ជូនទៅកាន់ព្រះនិព្វាន ហើយបាននូ​វ​ចេតោ​វិមុត្តិ ប្រកបតាមកាលវេលា អស់វារៈជាគម្រប់ ៦ ដង ។ ព្រះគោធិកៈមានអាយុ សាប​សូន្យ​ចាកចេតោវិមុត្តិ ប្រកបតាមកាលវេលានោះ អស់វារៈជាគម្រប់ ៦ ដងទៀត ។ ព្រះគោធិកៈមានអាយុ ជាអ្នកមិនប្រមាទ មានព្យាយាមដុតកម្ដៅកិលេស មានចិត្ត​បញ្ជូន​ទៅកាន់ព្រះនិព្វាន ហើយបាននូវចេតោវិមុត្តិ ប្រកបតាមកាលវេលា អស់វារៈជាគម្រប់ ៧ ដង ។ គ្រានោះឯង ព្រះគោធិកៈមានអាយុ ក៏មានសេចក្ដីត្រិះរិះយ៉ាងនេះថា អាត្មាអញ​សាបសូន្យចាកចេតោវិមុត្តិ ប្រកបតាមកាល ដរាបអស់វារៈជាគម្រប់ ៦ ដងហើយ ដូច្នោះ គួរតែអាត្មាអញ យកកាំបិតមក ។</p>
        <p><a class='ref km' id='km៤៩៤' href='#km៤៩៤'>៤៩៤</a>គ្រានោះឯង មារមានចិត្ត បានដឹងនូវបរិវិតក្កៈ​ក្នុងចិត្ត​របស់ព្រះ​គោធិកៈ​មាន​អាយុ ដោយចិត្ត (របស់ខ្លួន) ក៏ចូលទៅរកព្រះមានព្រះភាគ លុះចូលទៅដល់ហើយ ទើបពោលនឹងព្រះមានព្រះភាគ ដោយគាថាទាំងឡាយ ថា</p>
        <p>បពិត្រព្រះអង្គ អ្នកមានព្យាយាមធំ មានប្រាជ្ញាច្រើន រុងរឿងដោយឫទ្ធិនិងយស កន្លងបង់នូវពៀរនិងភ័យគ្រប់ប្រការ ទ្រង់មានចក្ខុ ខ្ញុំព្រះអង្គ សូមក្រាប​ថ្វា​យ​បង្គំព្រះបាទា បពិត្រព្រះអង្គអ្នកមានព្យាយាមធំ សាវ័ករបស់ព្រះ​អង្គ​ ត្រូវសេចក្ដីស្លាប់គ្របសង្គត់ ប្រាថ្នាគិតនូវសេចក្ដីស្លាប់ បពិត្រព្រះអង្គ​ អ្នក​ទ្រទ្រង់នូវអានុភាព សូមព្រះអង្គឃាត់ នូវសាវ័កនោះ បពិត្រព្រះមានព្រះ​​​​​ភាគ​ អ្នកល្បីក្នុងប្រជុំជន សាវ័ករបស់ព្រះអង្គ ជាសេក្ខបុគ្គល មានបំណង​មិន​ទាន់សម្រេច នៅត្រេកអរក្នុងសាសនា គប្បីធ្វើមរណកាល​ ដូចម្ដេចបាន ។</p>
        <p>សម័យនោះឯង ព្រះគោធិកៈមានអាយុ ក៏យកកាំបិតមក ។</p>
        <p><a class='ref km' id='km៤៩៥' href='#km៤៩៥'>៤៩៥</a>គ្រានោះឯង ព្រះមានព្រះភាគ ទ្រង់ជ្រាបច្បាស់ថា អ្នកនេះជាមារមាន​ចិត្ត​បាប ដូច្នេះហើយ ទើបពោលនឹងមារមានចិត្តបាប ដោយគាថាដូច្នេះថា</p>
        <p>ពិតមែន អ្នកប្រាជ្ញទាំងឡាយ តែងធ្វើយ៉ាងនេះឯង រមែងមិននឹកស្ដាយនូវជីវិត គោធិកភិក្ខុ បានដកតណ្ហា ព្រមទាំងឫស បរិនិព្វានហើយ ។</p>
        <p><a class='ref km' id='km៤៩៦' href='#km៤៩៦'>៤៩៦</a>គ្រានោះឯង ព្រះមានព្រះភាគ ទ្រង់ត្រាស់ហៅភិក្ខុទាំងឡាយមកថា ម្នាលភិក្ខុទាំងឡាយ មកយើងនឹងចូលទៅឯកាឡសិលា ខាងភ្នំឥសិគិលិ ដ្បិត​គោធិក​កុល​​បុត្រ យកកាំបិតមកហើយ ។ ពួកភិក្ខុទាំងនោះ បានទទួលព្រះពុទ្ធដីកា របស់ព្រះមាន​ព្រះភាគថា ព្រះករុណា ព្រះអង្គ ។ ទើបព្រះមានព្រះភាគ ទ្រង់ស្ដេចចូលទៅកាន់​កាឡសិលា ខាងភ្នំឥសិគិលិ មួយអន្លើដោយពួកភិក្ខុច្រើនរូប ។ ព្រះមានព្រះភាគ ក៏បាន​ឃើញគោធិកៈមានអាយុ កំពុងដេកផ្ងារផ្ងើយកលើគ្រែ អំពីចម្ងាយលឹមៗ ។ សម័យ​នោះឯង ផ្សែងនិងអ័ព្ទ ក៏បក់ទៅកាន់ទិសខាងកើតខ្លះ បក់ទៅកាន់ទិសខាងលិចខ្លះ បក់ទៅកាន់ទិសខាងជើងខ្លះ បក់ទៅកាន់ទិសខាងត្បូងខ្លះ បក់ទៅកាន់ទិសខាងលើខ្លះ បក់ទៅកាន់ទិសខាងក្រោមខ្លះ បក់ទៅកាន់ទិសតូចខ្លះ ។</p>
        <p><a class='ref km' id='km៤៩៧' href='#km៤៩៧'>៤៩៧</a>គ្រានោះឯង ព្រះមានព្រះភាគ ត្រាស់ហៅពួកភិក្ខុថា ម្នាលភិក្ខុទាំងឡាយ អ្នកទាំងឡាយឃើញនូវផ្សែងនិងអ័ព្ទនុ៎ះ បក់ទៅកាន់ទិសខាងកើត បក់ទៅកាន់ទិសខាងលិច បក់ទៅកាន់ទិសខាងជើង បក់ទៅកាន់ទិសខាងត្បូង បក់ទៅកាន់ទិសខាងលើ បក់​កាន់ទិសខាងក្រោម បក់ទៅកាន់ទិសតូចឬទេ ។ ពួកភិក្ខុក្រាបបង្គំទូលថា ព្រះករុណា ព្រះអង្គ ។ ម្នាលភិក្ខុទាំងឡាយ នុ៎ះឯង ជាមារមានចិត្តបាប កំពុងស្វែងរកបដិសន្ធិវិញ្ញាណ នៃគោធិកកុលបុត្តថា វិញ្ញាណរបស់គោធិកកុលបុត្ត ឋិតនៅក្នុងទីណា ម្នាលភិក្ខុទាំង​ឡាយ ឯគោធិកកុលបុត្ត មានវិញ្ញាណមិនបានឋិតនៅទេ បរិនិព្វានហើយ ។</p>
        <p><a class='ref km' id='km៤៩៨' href='#km៤៩៨'>៤៩៨</a>គ្រានោះឯង មារមានចិត្តបាប យកព៌ណមានព័ណ៌លឿងដូចផ្លែព្នៅ ចូល​ទៅរកព្រះមានព្រះភាគ លុះចូលទៅដល់ ក៏ពោលនឹងព្រះមានព្រះភាគ ដោយគាថា​ដូច្នេះ​ថា</p>
        <p>ខ្ញុំព្រះអង្គបានស្វែងរក (វិញ្ញាណ) របស់គោធិកកុលបុត្តក្នុងទិសខាងលើផង ខាងក្រោមផង ទិសទទឹងផង ទិសធំទិសតូចផង មិនបានជួបប្រះសោះឡើយ ចុះគោធិកៈនោះ ទៅក្នុងទីណា ។</p>
        <p><a class='ref km' id='km៤៩៩' href='#km៤៩៩'>៤៩៩</a>ព្រះអង្គត្រាស់តបថា គោធិកភិក្ខុ ជាអ្នកប្រាជ្ញបរិបូណ៌ដោយប្រាជ្ញា ជាអ្នកមានឈាន អ្នកត្រេកអរក្នុងឈាន សព្វកាល ខ្ញុំប្រឹងប្រែងទាំងថ្ងៃទាំងយប់ មិនគិតស្ដាយជីវិត បានឈ្នះសេនារបស់មច្ចុ មិនមកកាន់ភពថ្មីទៀត ដកតណ្ហាព្រមទាំងឫស បរិនិព្វានហើយ ។ កាលមារនោះកំពុងត្រូវសោក​គ្របសង្កត់ ពិណក៏របូតចេញអំពីក្លៀក តពីនោះមកយក្ខនោះក៏មានសេចក្ដី​តូចចិត្ត ហើយក៏បាត់ចាកទីនោះទៅ ។ </p>
        <footer>
            <p>Copyright and other metadata goes here.</p>
        </footer>
    </article>
</body>
</html>