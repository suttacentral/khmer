<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn6.14' lang='km'>
        <header>
            <ul>
            </ul>
            <h1>អរុណវតី​សូត្រ ទី ៤</h1>
        </header>
        <p><a class='ref km' id='km៩២' href='#km៩២'>៩២</a>សម័យ​មួយ ព្រះមានព្រះភាគ ទ្រង់​គង់​នៅ​ទៀប​ក្រុង​សាវត្ថី។បេ។ ក្នុង​ទី​នោះ​ឯង ព្រះមានព្រះភាគ ទ្រង់​ត្រាស់​ហៅ​ភិក្ខុ​ទាំងឡាយ​​​ថា ម្នាល​ភិក្ខុ​ទាំងឡាយ។ ភិក្ខុ​ទាំងនោះ ក៏​ទទួល​ព្រះពុទ្ធដីកា​ព្រះមានព្រះភាគ​ថា សូមទ្រង់ព្រះមេត្តាប្រោស។</p>
        <p><a class='ref km' id='km៩៣' href='#km៩៣'>៩៣</a>ព្រះមានព្រះភាគ ត្រាស់​យ៉ាង​នេះ​ថា ម្នាល​ភិក្ខុ​ទាំងឡាយ កាលពី​ព្រេងនាយ​មក មាន​ព្រះរាជា​ឈ្មោះ​អរុណ​វន្ត។ ម្នាល​ភិក្ខុ​ទាំងឡាយ ក៏​ព្រះរាជា​អរុណវន្ត​ មានរាជធានី​ឈ្មោះ​អរុណវតី។ ម្នាល​ភិក្ខុ​ទាំងឡាយ កាល​នោះ ព្រះមានព្រះភាគ​អរហន្ត​សម្មាសម្ពុទ្ធ​ទ្រង់​ព្រះនាម​សិខី បាន​គង់​អាស្រ័យ​នូវ​អរុណវតី​រាជធានី។ ម្នាល​ភិក្ខុ​ទាំងឡាយ សាវ័ក​មួយ​គូ ឈ្មោះ​អភិភូ​និង​សម្ភវៈ ជា​គូ​ដ៏​ប្រសើរ ជា​គូ​ដ៏​ចម្រើន របស់​ព្រះ​សិខី មាន​ព្រះ​ភាគ​អរហន្ត​សម្មាសម្ពុទ្ធ។</p>
        <p><a class='ref km' id='km៩៤' href='#km៩៤'>៩៤</a>ម្នាល​ភិក្ខុ​ទាំងឡាយ ក្នុង​កាល​នោះ ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធ បាន​ត្រាស់​ហៅ​ភិក្ខុ​ឈ្មោះ​អភិភូ​ថា ម្នាល​ព្រាហ្មណ៍ មក យើង​នឹង​ចូល​ទៅ​កាន់​ព្រហ្មលោក​ណា​មួយ ទំរាំ​ដល់​ពេល​ភត្ត។ ម្នាល​ភិក្ខុ​ទាំងឡាយ អភិភូ​ភិក្ខុ ទទួល​ព្រះពុទ្ធដីកា​ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធ​ថា ព្រះករុណា ព្រះអង្គ។ ម្នាល​ភិក្ខុ​ទាំងឡាយ ក្នុង​កាល​នោះ ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធ និង​អភិភូ​ភិក្ខុ ក៏​បាត់​អំពី​អរុណវតី​រាជធានី ទៅ​ប្រាកដ​ក្នុង​ព្រហ្មលោក​នោះ ដូច​ជា​បុរស​មាន​កំលាំង​លា​ចេញ​នូវ​ដៃ ដែល​បត់​ចូល ឬ​បត់​ចូល​នូវ​ដៃ​ដែល​លា​ចេញ។ ម្នាល​ភិក្ខុ​ទាំងឡាយ ក្នុង​លំដាប់​នោះ ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធ ត្រាស់​នឹង​អភិភូ​ភិក្ខុ​ថា ម្នាល​ព្រាហ្មណ៍ អ្នក​ចូរ​សម្តែង​នូវ​ធម្មីកថា ដល់​ព្រហ្ម​ផង ដល់​បរិស័ទ​របស់​ព្រហ្ម​ផង ដល់​អ្នក​បម្រើ​របស់​ព្រហ្ម​ផង។ ម្នាល​ភិក្ខុ​ទាំងឡាយ ភិក្ខុ​ឈ្មោះ​អភិភូ ទទួល​ព្រះពុទ្ធដីកា​ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធ​ថា ព្រះ​ករុណា​ព្រះអង្គ ហើយ​ញ៉ាំង​ព្រហ្ម​ផង ញ៉ាំង​បរិស័ទ​របស់​ព្រហ្ម​ផង ញ៉ាំង​អ្នក​បម្រើ​របស់​ព្រហ្ម​ផង ឲ្យ​ឃើញ​ច្បាស់ ឲ្យ​កាន់​យក ឲ្យ​អាច​ហាន ឲ្យ​រីករាយ ដោយ​ធម្មីកថា។</p>
        <p><a class='ref km' id='km៩៥' href='#km៩៥'>៩៥</a>ម្នាល​ភិក្ខុ​ទាំងឡាយ បាន​ឮ​មក ក្នុង​រឿង​នោះ​ថា ព្រហ្មនិង​បរិស័ទ​របស់​ព្រហ្ម និង​អ្នក​បម្រើ​របស់​ព្រហ្ម ពោល​ទោស តិះដៀល​និន្ទា​ថា អស្ចារ្យ​ណាស់​ហ្ន៎ ចំឡែក​ណាស់​ហ្ន៎ ព្រះ​សាស្តា គង់​នៅ​ក្នុង​ទី​ចំពោះ​មុខ មិន​សមបី​បើ​សាវ័ក​ហ៊ាន​សម្តែង​ធម៌​សោះ។ ម្នាល​ភិក្ខុ​ទាំងឡាយ លំដាប់​នោះ​ឯង ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធ ទ្រង់​ត្រាស់​នឹង​អភិភូ​ភិក្ខុ​ថា ម្នាល​ព្រាហ្មណ៍ ព្រហ្ម និង​បរិស័ទ​របស់​ព្រហ្ម និង​អ្នក​បម្រើ​របស់​ព្រហ្ម​ទាំងនោះ ពោល​ទោស​ថា អស្ចារ្យ​ណាស់​ហ្ន៎ ចំឡែក​ណាស់​ហ្ន៎ ព្រះ​សាស្ដា​គង់​ក្នុង​ទី​ចំពោះ​មុខ មិន​សមបី​បើ​សាវ័ក​ហ៊ាន​សម្តែង​ធម៌​សោះ ម្នាល​ព្រាហ្មណ៍ បើ​ដូច្នោះ អ្នក​ចូរ​ញ៉ាំង​ព្រហ្ម និង​បរិស័ទ​របស់​ព្រហ្ម និង​អ្នក​បម្រើ​របស់​ព្រហ្ម ឲ្យ​សង្វេគ​ក្រៃលែង​ជាង​ប្រមាណ​ចុះ។ ម្នាល​ភិក្ខុ​ទាំងឡាយ អភិភូ​ភិក្ខុ ទទួល​ព្រះពុទ្ធដីកា​ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធ​ថា ព្រះករុណា​ព្រះអង្គ ហើយ​មាន​កាយ​ប្រាកដ សម្តែង​ធម៌​ខ្លះ មាន​កាយ​មិន​ប្រាកដ សម្តែង​ធម៌​ខ្លះ មាន​កាយ​ពាក់កណ្ដាល​ខាងក្រោម​ប្រាកដ តែ​កាយ​ពាក់កណ្ដាល​ខាងលើ​មិន​ប្រាកដ សម្តែង​ធម៌​ខ្លះ មាន​កាយ​ពាក់កណ្ដាល​ខាងលើ​ប្រាកដ តែ​កាយ​ពាក់កណ្ដាល​ខាងក្រោម​មិន​ប្រាកដ សម្តែង​ធម៌​ខ្លះ។</p>
        <p><a class='ref km' id='km៩៦' href='#km៩៦'>៩៦</a>ម្នាល​ភិក្ខុ​ទាំងឡាយ បាន​ឮ​មក ក្នុង​រឿង​នោះ​ថា ព្រហ្មនិង​បរិស័ទ​របស់​ព្រហ្ម និង​អ្នក​បម្រើ​របស់​ព្រហ្ម មាន​សេចក្ដី​អស្ចារ្យ​ចំឡែក​កើត​ឡើង​ក្នុង​ចិត្ត​ថា អស្ចារ្យ​ណាស់​ហ្ន៎ ចំឡែក​ណាស់​ហ្ន៎ សមណៈ​មាន​ឫទ្ធិ​ច្រើន មាន​អានុភាព​ច្រើន។ ម្នាល​ភិក្ខុ​ទាំងឡាយ លំដាប់​នោះ អភិភូ​ភិក្ខុ បាន​ក្រាបទូល​ព្រះ​សិខី​មាន​ព្រះ​ភាគ អរហន្ត​សម្មាសម្ពុទ្ធយ៉ាង​នេះ​ថា បពិត្រ​ព្រះអង្គ​ដ៏​ចម្រើន ខ្ញុំ​ព្រះអង្គ​ធ្លាប់​ពោល​វាចា មាន​សភាព​យ៉ាង​នេះ ក្នុង​កណ្ដាល​ភិក្ខុសង្ឃ​ថា ម្នាល​អាវុសោ​ទាំងឡាយ ខ្ញុំ​ឋិត​នៅ​ក្នុង​ព្រហ្មលោក អាច​ញ៉ាំង​លោកធាតុ​ទាំង​មួយ​ពាន់​ឲ្យ​ដឹង​ច្បាស់ ដោយ​សម្លេង​បាន។ ម្នាល​ព្រាហ្មណ៍ កាល​នេះ​គួរ​ហើយ ម្នាល​ព្រាហ្មណ៍ កាល​នេះ​គួរ​ហើយ ម្នាល​ព្រាហ្មណ៍ អ្នក​ឋិត​នៅ​ក្នុង​ព្រហ្មលោក​ហើយ គប្បី​ញ៉ាំង​លោកធាតុ​ទាំង​មួយ​ពាន់ ឲ្យ​ដឹង​ច្បាស់​ដោយ​សម្លេង​ចុះ។ ម្នាល​ភិក្ខុ​ទាំងឡាយ អភិភូ​ភិក្ខុ ទទួល​ព្រះពុទ្ធ​ដីកា​ព្រះ​សីខី​មាន​ព្រះ​ភាគអរហន្ត​សម្មាសម្ពុទ្ធ​ថា ព្រះករុណាព្រះអង្គ ហើយ​ឋិត​នៅ​ក្នុង​ព្រហ្មលោក បាន​ពោល​គាថា​ទាំង​នេះ​ថា</p>
        <p>អ្នក​ទាំងឡាយ ចូរ​ប្រារព្ធ ចូរ​ប្រឹងប្រែង ចូរ​ប្រកប​ព្យាយាម ក្នុង​ពុទ្ធសាសនា ចូរ​កំចាត់​បង់​សេនា​នៃ​មច្ចុ ដូចជា​កុញ្ជរ​ញាំញី​ផ្ទះ​បបុស អ្នក​ណា​មិន​ប្រហែស ក្នុង​ធម្ម​វិន័យ​នេះ អ្នក​នោះ​នឹង​លះបង់​នូវ​ជាតិ​សង្សារ ហើយ​ធ្វើ​នូវ​ទីបំផុត​ទុក្ខ​បាន។</p>
        <p><a class='ref km' id='km៩៧' href='#km៩៧'>៩៧</a>ម្នាល​ភិក្ខុ​ទាំងឡាយ លំដាប់​នោះ​ឯង ព្រះ​សិខី​មាន​ព្រះ​ភាគ អរហន្ត​សម្មា​សម្ពុទ្ធ​និង​អភិភូ​ភិក្ខុ ញ៉ាំង​ព្រហ្ម និង​បរិស័ទ​របស់​ព្រហ្ម និង​អ្នក​បម្រើ​របស់​ព្រហ្ម ឲ្យ​សង្វេគ​ហើយ បាត់​អំពី​ព្រហ្មលោក​នោះ មក​ប្រាកដ​ក្នុង​អរុណវតី​រាជធានី​វិញ ដោយ​ឆាប់រហ័ស ប្រៀប​ដូចជា។បេ។ ម្នាល​ភិក្ខុ​ទាំងឡាយ លំដាប់​នោះ ព្រះ​សិខី​មាន​ព្រះ​ភាគ អរហន្ត​សម្មា​សម្ពុទ្ធ ត្រាស់​ហៅ​ភិក្ខុ​ទាំងឡាយ​ថា ម្នាល​ភិក្ខុ​ទាំងឡាយ កាលដែល​អភិភូ​ភិក្ខុ​ឋិត​នៅ​ក្នុង​ព្រហ្មលោក ពោល​នូវ​គាថា​ទាំងឡាយ អ្នក​ទាំងឡាយ​បាន​ឮ​ដែរ​ឬ។ បពិត្រ​ព្រះអង្គ​ដ៏​ចម្រើន កាល​អភិភូ​ភិក្ខុ​ឋិតនៅ​ក្នុង​ព្រហ្មលោក ពោល​គាថា​ទាំងឡាយ ពួក​យើង​ខ្ញុំ​ព្រះអង្គ​បាន​ឮ​ដែរ។ ម្នាល​ភិក្ខុ​ទាំងឡាយ កាល​ដែល​អភិភូ​ភិក្ខុ​ឋិតនៅ​ក្នុង​ព្រហ្មលោក ពោល​នូវ​គាថា​ទាំងឡាយ អ្នក​ទាំងឡាយ​បាន​ឮ​ពាក្យ​ថា​ដូចម្ដេច​ខ្លះ។ បពិត្រ​ព្រះអង្គ​ដ៏​ចម្រើន កាល​ដែល​អភិភូ​ភិក្ខុ​ឋិតនៅ​ក្នុង​ព្រហ្មលោក ពោល​គាថា​ទាំងឡាយ ពួក​យើង​ខ្ញុំ​ព្រះអង្គ​បាន​ឮ​យ៉ាង​នេះ​ថា</p>
        <p>អ្នក​ទាំងឡាយ ចូរ​ប្រារព្ធ ចូរ​ប្រឹងប្រែង ចូរ​ប្រកប​ព្យាយាម ក្នុង​ពុទ្ធសាសនា ចូរ​កំចាត់​បង់​សេនា​នៃ​មច្ចុ ដូចជា​កញ្ជរ​ញាំញី​ផ្ទះ​បុរស អ្នក​ណា​មិន​ប្រហែស​ក្នុង​ធម្ម​វិន័យ​នេះ អ្នក​នោះ​នឹង​លះបង់​នូវ​ជាតិ​សង្សារ ហើយ​ធ្វើ​នូវ​ទីបំផុត​ទុក្ខ​បាន</p>
        <p>បពិត្រ​ព្រះអង្គ​ដ៏​ចម្រើន កាលដែល​អភិភូ​ភិក្ខុ​ឋិតនៅ ​ក្នុង​ព្រហ្មលោក ពោល​គាថា​ទាំងឡាយ ពួក​យើងខ្ញុំ​ព្រះអង្គ បាន​ឮ​យ៉ាង​នេះ​ឯង។</p>
        <p><a class='ref km' id='km៩៨' href='#km៩៨'>៩៨</a>ម្នាល​ភិក្ខុ​ទាំងឡាយ ល្អ​ហើយ ល្អ​ហើយ ម្នាល​ភិក្ខុ​ទាំងឡាយ ពិត​ជា​ប្រពៃ​ហើយ កាលដែល​អភិភូ​ភិក្ខុ ឋិតនៅ​ក្នុង​ព្រហ្មលោក ពោល​គាថា​ទាំងឡាយ​ អ្នក​ទាំងឡាយ​បាន​ឮ។ ព្រះមានព្រះភាគ​ត្រាស់​ព្រះពុទ្ធដីកា​នេះ​ហើយ ភិក្ខុ​ទាំង​នោះ ក៏​មាន​សេចក្ដី​ត្រេកអរ​រីករាយ ចំពោះ​ភាសិត របស់​ព្រះមានព្រះភាគ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>