<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn114' lang='km'>
        <header>
            <ul>
            </ul>
            <h1>សេវិតព្វាសេវិតព្វសូត្រ ទី ៤</h1>
        </header>
        <p><a class='ref km' id='km198' href='#km198'>១៩៨</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ ទ្រង់​គង់ក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ ក្នុងទី​នោះ​ឯង ព្រះមានព្រះភាគទ្រង់ត្រាស់ហៅភិក្ខុទាំងឡាយថា ម្នាលភិក្ខុ​ទាំង​ឡាយ ។ ភិក្ខុ​ទាំងនោះ ទទួលស្តាប់ព្រះមានព្រះភាគថា ព្រះករុណា ព្រះអង្គ​ដ៏ចម្រើន ។ ព្រះមានព្រះភាគត្រាស់ថា ម្នាលភិក្ខុទាំងឡាយ តថាគតនឹង​សម្តែងនូវធម្ម​បរិយាយ ដែលគួរសេពនិងមិនគួរសេព ដល់អ្នកទាំងឡាយ អ្នកទាំងឡាយ ចូរ​ស្តាប់ធម្មបរិយាយនោះចុះ ចូរធ្វើទុកក្នុងចិត្ត ដោយប្រពៃ​ចុះ តថាគតនឹងប្រាប់ ។ ភិក្ខុទាំងនោះ ទទួលស្តាប់ព្រះមានព្រះភាគថា ព្រះករុណា ព្រះអង្គ ។</p>
        <p><a class='ref km' id='km199' href='#km199'>១៩៩</a>ព្រះមានព្រះភាគ ទ្រង់ត្រាស់យ៉ាងនេះថា ម្នាលភិក្ខុទាំងឡាយ តថាគត សម្តែងកាយសមាចារ (សេចក្តីប្រព្រឹត្តដោយកាយ) ថាមានពីរយ៉ាង គឺកាយសមាចារគួរសេព ១ មិនគួរសេព ១ មួយទៀត តថាគតសម្តែង ​កាយ​សមាចារនោះទីទៃៗ ពីគ្នា ម្នាលភិក្ខុទាំងឡាយ តថាគតសម្តែងនូវ​វចីសមាចារ (សេចក្តីប្រព្រឹត្តដោយវាចា) ថាមានពីរយ៉ាង គឺវចីសមាចារគួរ​សេព ១ មិនគួរសេព ១ មួយទៀត តថាគតសម្តែង វចីសមាចារនោះទីទៃៗ ពីគ្នា ម្នាល​ភិក្ខុទាំងឡាយ តថាគតសម្តែងនូវមនោសមាចារ (សេចក្តី​​ប្រព្រឹត្ត​ដោយចិត្ត) ថា​មានពីរយ៉ាង គឺមនោសមាចារគួរសេព ១ មិនគួរសេព ១ មួយ​ទៀត តថាគត​សម្តែងនូវមនោសមាចារនោះ ទីទៃៗ ពីគ្នា ម្នាលភិក្ខុ​ទាំង​ឡាយ តថាគត​សម្តែង​នូវចិត្តុប្បាទ (ការកើតឡើងនៃចិត្ត) ថាមានពីរយ៉ាង គឺចិត្តុប្បាទគួរសេព​ ១ មិនគួរសេព ១ មួយទៀត តថាគតសម្តែងនូវចិត្តុប្បាទ​នោះទីទៃៗ ពីគ្នា ម្នាល​ភិក្ខុទាំងឡាយ តថាគតសម្តែងនូវការបានចំពោះនូវ​សញ្ញា ថាមានពីរយ៉ាង គឺ​ការបានចំពោះនូវសញ្ញាគួរសេព​ ១ មិនគួសេព ១ មួយទៀត តថាគតសម្តែងនូវ​ការបានចំពោះនូវសញ្ញានោះទីទៃៗ ពីគ្នា ម្នាល​ភិក្ខុទាំងឡាយ តថាគតសម្តែង នូវ​ការបានចំពោះនូវទិដ្ឋិ ថាមានពីរយ៉ាង គឺទិដ្ឋិគួរសេព ១ មិនគួរសេព ១ មួយទៀត តថាគតសម្តែងនូវការបាន ចំពោះ​​នូវទិដ្ឋិនោះទីទៃៗ ពីគ្នា ម្នាលភិក្ខុទាំងឡាយ តថាគតសម្តែងនូវការ​បាន​ចំពោះនូវអត្តភាព ថាមានពីរយ៉ាង គឺការបានចំពោះ​នូវអត្តភាពគួរ​សេព ១ មិនគួរសេព ១ មួយទៀត តថាគតសម្តែងនូវការបាន​ចំពោះ នូវ​អត្តភាពនោះទីទៃៗ ពីគ្នា ។</p>
        <p><a class='ref km' id='km200' href='#km200'>២០០</a>កាលដែលព្រះមានព្រះភាគ ទ្រង់ត្រាស់យ៉ាងនេះហើយ ព្រះសារី​បុត្រ​​មានអាយុ បានក្រាបទូលព្រះមានព្រះភាគ យ៉ាងនេះថា បពិត្រ​ព្រះអង្គដ៏ចម្រើន ធម៌ដែលព្រះមានព្រះភាគ ទ្រង់សម្តែងដោយ​សង្ខេប មិនទ្រង់ចែកសេចក្តីដោយ​ពិស្តារនេះឯង ខ្ញុំព្រះអង្គយល់សេចក្តី​ដោយ​ពិស្តារយ៉ាងនេះ គឺព្រះពុទ្ធដីកា ដែល​ព្រះមានព្រះភាគទ្រង់ត្រាស់ថា ម្នាលភិក្ខុទាំងឡាយ តថាគតសម្តែងនូវ​កាយសមាចារ ថាមានពីរយ៉ាង គឺ​កាយ​សមាចារគួរសេព ១ មិនគួរសេព ១ មួយទៀត តថាគតសម្តែងនូវកាយ​សមាចារនោះ ទីទៃៗ ពីគ្នា ដូច្នេះនុ៎ះឯង តើ​ព្រះពុទ្ធដីកានុ៎ះ ព្រះមាន-ព្រះភាគ​​ត្រាស់សំដៅហេតុអ្វី ។ បពិត្រព្រះអង្គដ៏ចម្រើន កាលបុគ្គលសេពនូវ​កាយសមាចារ មានសភាពយ៉ាងណា អកុសលធម៌ទាំង​ឡាយតែងចម្រើន កុសលធម៌ទាំងឡាយតែងសាបសូន្យ កាយសមាចារមាន​សភាពយ៉ាងនេះ បុគ្គលមិនគួរសេពឡើយ ។ បពិត្រព្រះអង្គដ៏ចម្រើន កាល​បុគ្គលសេពនូវ​កាយសមាចារ មានសភាពយ៉ាងណា អកុសលធម៌ទាំងឡាយ តែងសាប​សូន្យ កុសលធម៌ទាំងឡាយតែងចម្រើនឡើង កាយសមាចារមាន​សភាព យ៉ាងនេះ បុគ្គលគួរសេព ។</p>
        <p><a class='ref km' id='km201' href='#km201'>២០១</a>បពិត្រព្រះអង្គដ៏ចម្រើន កាលដែលបុគ្គលសេពនូវកាយ​សមា-ចារ​​មានសភាពដូចម្តេច អកុសលធម៌ទាំងឡាយ តែងចម្រើនឡើង កុសល​ធម៌​ទាំងឡាយតែងសាបសូន្យ ។ បពិត្រព្រះអង្គដ៏ចម្រើន បុគ្គលពួក​ខ្លះ ក្នុង​លោក​នេះ ជាអ្នកសម្លាប់សត្វ ជាមនុស្សអាក្រក់ មានដៃប្រឡាក់ដោយឈាម ជា​បុគ្គលតាំងមាំក្នុងការវាយកាប់សម្លាប់សត្វដទៃ មិនមានសេចក្តីអាណិត​ចំពោះសត្វទាំងឡាយ ជាអ្នកកាន់យករបស់ដែលគេមិនបានឲ្យ ទ្រព្យ​ណា​ជារបស់អ្នកដទៃ ជាឧបករណ៍គ្រឿងត្រេកអររបស់បុគ្គលដទៃ ដែលនៅ​ក្នុង​ស្រុកក្តី នៅក្នុងព្រៃក្តី ជាអ្នកកាន់យកនូវទ្រព្យនោះ ដែលគេមិនបានឲ្យ ដែល​​រាប់ចូលក្នុងការលួច ជាអ្នកប្រព្រឹត្តខុសក្នុងកាមទាំងឡាយ ពួកស្ត្រី ណា ដែល​មានមាតារក្សា បិតារក្សា មាតាបិតារក្សា បងប្អូនប្រុសរក្សា បង​ប្អូនស្រីរក្សា ញាតិរក្សា ជាស្រ្តីមានប្តី ជាស្រ្តីប្រកបដោយអាជ្ញា ដោយហោច​ទៅ សូម្បីស្រ្តី​ដែលគេនាវទុកដោយផ្កាកម្រង ជាអ្នកប្រព្រឹត្តកន្លងស្រ្តីទាំង​ឡាយ​​មានសភាព​ដូច្នោះ ។ បពិត្រព្រះអង្គដ៏ចម្រើន កាលបុគ្គ​សេព​នូវ​កាយ​សមាចារ មាន​សភាពយ៉ាងនេះ អកុសលធម៌ទាំងឡាយ តែងចម្រើនឡើង កុសលធម៌​ទាំង​ឡាយ​ តែងសាបសូន្យ ។</p>
        <p><a class='ref km' id='km202' href='#km202'>២០២</a>បពិត្រព្រះអង្គដ៏ចម្រើន កាលបុគ្គលសេពនូវកាយសមាចារ​មានសភាពដូចម្តេច អកុសលធម៌ទាំងឡាយ តែងសាបសូន្យ កុសលធម៌​ទាំង​ឡាយ តែងចម្រើនឡើង ។ បពិត្រព្រះអង្គដ៏ចម្រើន បុគ្គលពួកខ្លះ​ក្នុងលោកនេះ លះបង់នូវបាណាតិបាត វៀរស្រឡះចាកបាណាតិបាត មាន​អាជ្ញាដាក់ចុះ មានគ្រឿសាស្រ្តាដាក់ចុះ មានសេចក្តីខ្មាស់បាប មានសេចក្តី​អាណិតអនុគ្រោះ​ដោយប្រយោជន៍ ដល់សត្វទាំងអស់ លះបង់នូវអទិន្នា-ទាន វៀរស្រឡះចាក​អទិន្នាទាន ទ្រព្យណាជារបស់បុគ្គលដទៃ ជាឧបករណ៍​គ្រឿងត្រេកអររបស់​បុគ្គលដទៃ ដែលនៅក្នុងស្រុកក្តី នៅក្នុងព្រៃក្តី ជាអ្នក មិនកាន់យកនូវទ្រព្យនោះ ដែលគេមិនបានឲ្យ ដែលរាប់ចូលក្នុងការលួច លះបង់នូវកាមេសុមិច្ឆាចារ ជា​អ្នកវៀរស្រឡះចាកកាមេសុមិច្ឆាចារ ពួកស្រ្តី​ណា ដែលមាតារក្សា បិតារក្សា មាតាបិតារក្សា បងប្អូនប្រុសរក្សា បងប្អូន​ស្រីរក្សា​ ញាតិរក្សា ជាស្រ្តីមានប្តី ជា​ស្រ្តីប្រកបដោយអាជ្ញា ដោយហោចទៅ សូម្បីគេនាវទុកដោយផ្កាកម្រង ជាអ្នក​មិនប្រព្រឹត្តកន្លង ចំពោះស្រ្តីមាន​សភាពដូច្នោះឡើយ ។ បពិត្រព្រះអង្គដ៏​ចម្រើន កាលបុគ្គលសេពនូវ​កាយ​សមាចារមានសភាពដូច្នេះ អកុសលធម៌​ទាំងឡាយ ​តែងសាបសូន្យ កុសល​ធម៌​ទាំងឡាយតែងចម្រើនឡើង ។ ត្រង់​ព្រះពុទ្ធដីកា​ដែលព្រះមានព្រះភាគ​ត្រាស់ថា ម្នាលភិក្ខុទាំងឡាយ តថាគត​សម្តែងនូវកាយ​សមាចារ ថាមាន​ពីរ​យ៉ាង គឺកាយសមាចារគួរសេព ១ មិនគួរ​សេព ១ មួយ​ទៀត តថាគតសម្តែង​នូវ​កាយសមាចារនោះ ទីទៃៗ ពីគ្នា ដូច្នេះនុ៎ះ គឺព្រះអង្គ​ត្រាស់សំដៅយក​ហេតុ​នេះឯង ។</p>
        <p><a class='ref km' id='km203' href='#km203'>២០៣</a>ត្រង់ព្រះពុទ្ធដីការ ដែលព្រះមានព្រះភាគត្រាស់ថា ម្នាលភិក្ខុ​ទាំង​ឡាយ តថាគតសម្តែងនូវវចីសមាចារ ថាមានពីរយ៉ាង គឺវចីសមាចារគួរ​សេព​ ១ មិនគួរសេព ១ មួយទៀត តថាគតសម្តែងនូវវចីសមាចារ​នោះទីទៃៗ ពីគ្នា ដូច្នេះនុ៎ះឯង តើទ្រង់ត្រាស់សំដៅយកហេតុអ្វី ។ បពិត្រព្រះអង្គដ៏​ចម្រើន កាល​បុគ្គលសេពនូវវចីសមាចារ មានសភាពយ៉ាងណា អកុសល​ធម៌​ទាំងឡាយ​ តែង​ចម្រើនឡើង កុសលធម៌ទាំងឡាយ តែងសាបសូន្យ វចី-​សមាចារមាន​សភាព​យ៉ាងនោះ បុគ្គលមិនគួរសេពឡើយ ។ បពិត្រ ព្រះអង្គ​ដ៏ចម្រើន មួយវិញ​ទៀត កាលបុគ្គលសេពនូវវចីសមាចារមានស​ភាព​​​យ៉ាង​ណា អកុសលធម៌​ទាំង​ឡាយ ​តែងសាបសូន្យ កុសលធម៌ទាំង​ឡាយ ​តែង​ចម្រើនឡើង វចីសមាចារ​មានសភាពយ៉ាងនោះ បុគ្គលគួរសេព ។</p>
        <p><a class='ref km' id='km204' href='#km204'>២០៤</a>បពិត្រព្រះអង្គដ៏ចម្រើន កាលបុគ្គលសេពនូវវចីសមាចារ មាន​សភាពដូចម្តេច អកុសលធម៌ទាំងឡាយ តែងចម្រើនឡើង កុសលធម៌​ទាំង​ឡាយ​ តែងសាបសូន្យ ។ បពិត្រព្រះអង្គដ៏ចម្រើន បុគ្គលពួកខ្លះ ក្នុងលោក​នេះ ជា​អ្នកពោលពាក្យកុហក ឋិតនៅក្នុងរោងប្រជុំក្តី ឋិតនៅក្នុងបរិស័ទក្តី ឋិតនៅ​ក្នុងកណ្តាលញាតិក្តី ឋិតនៅក្នុងពួកសេនីក្តី ឋិតនៅកណ្តាលរាជ​ត្រកូលក្តី ដែលគេនាំមកសួរជាសាក្សីថា នែបុរសអើយ អ្នកចូរមកអាយ អ្នក​ដឹងនូវហេតុ​ណា ចូរប្រាប់នូវហេតុនោះ ។ បុរសនោះ កាលមិនដឹង ក៏ពោល​ថា ខ្ញុំដឹងក្តី កាល​ដឹង ក៏ពោលថា ខ្ញុំមិនដឹងក្តី កាលមិនឃើញ ក៏ពោលថា ខ្ញុំឃើញក្តី កាលឃើញ ក៏ពោលថា ខ្ញុំមិនឃើញក្តី ជាអ្នកពោលសម្បជាន- មុសាវាទ ព្រោះ​ហេតុខ្លួនក្តី ព្រោះហេតុអ្នកដទៃក្តី ព្រោះហេតុអាមិសៈ ដែល​ជាសំណូកបន្តិច​បន្តួចក្តី ដោយ​ប្រការដូច្នេះ មួយទៀត ជាអ្នកពោលញុះ​ញង់ គឺឮអំពីទីនេះ ទៅ​និយាយ​ក្នុង​ទីឯណោះ ដើម្បីបំបែកពួកជនទាំងនេះ ឬឮក្នុងទីឯណោះ មកប្រាប់ដល់​ពួកជនទាំង​នេះ ដើម្បីបំបែកពួកជនឯណោះ ឬបំបែកពួកជនកំពុងព្រមព្រៀង​គ្នា ឬជួយជ្រោម​ជ្រែងពួកជនដែលបែកគ្នា​ហើយ មានពួកជាទីត្រេកអរ ត្រេក​អរនឹងពួក រីករាយនឹងពួក ជាអ្នកពោល​ពាក្យបំបែកពួក ជាអ្នកពោលពាក្យ​អាក្រក់ សំដី​ណាជាសំដីនាំកន្ទួលចិត្ត ខ្មោះខ្មួរ ក្រហល់ក្រហាយ ស្ទាក់ដំណើរ​អ្នកដទៃ ជាសំដី​ជិតគ្នានឹងក្រោធ មិនប្រព្រឹត្តទៅដើម្បីសមាធិ ជាអ្នកពោលតែ​សំដីមានសភាព​ដូច្នោះ ជាអ្នក​ពោលពាក្យឥតប្រយោជន៍ និយាយមិនត្រូវតាម​កាល និយាយមិន​ពិត និយាយពាក្យឥតប្រយោជន៍ និយាយពាក្យមិនមែនធម៌ មិនមែនវិន័យ ជាអ្នក​ពោលពាក្យមិនគួរនឹងតាំង​ទុកក្នុងហឫទ័យ ជាអ្នកនិយាយ​ក្នុង​កាល​ដែលមិនគួរ​និយាយ និយាយសំដីគ្មានគ្រឿង​អាង ជាសំដីរកកំណត់គ្មាន មិនប្រកបដោយ​ប្រយោជន៍ ។ បពិត្រព្រះអង្គដ៏ចម្រើន កាលបុគ្គលសេពនូវ​វចីសមាចារ មាន​សភាពយ៉ាងនេះ អកុសលធម៌ទាំងឡាយ តែងចម្រើន ឡើង កុសលធម៌​ទាំងឡាយ តែងសាបសូន្យ ។</p>
        <p><a class='ref km' id='km205' href='#km205'>២០៥</a>បពិត្រព្រះអង្គដ៏ចម្រើន កាលបុគ្គលសេពនូវវចីសមាចារ មាន​សភាពដូចម្តេច អកុសលធម៌ទាំងឡាយ តែងសាបសូន្យ កុសលធម៌ទាំង​ឡាយ ​តែងចម្រើនឡើង ។ បពិត្រព្រះអង្គដ៏ចម្រើន បុគ្គលពួកខ្លះ​ ក្នុងលោក​នេះ លះបង់​មុសាវាទ ជាអ្នកវៀរស្រឡះចាកមុសាវាទ ទោះឋិតនៅក្នុង​រោង​ប្រជុំក្តី ឋិត​នៅក្នុងបរិស័ទក្តី ឋិតនៅកណ្តាលញាតិក្តី ឋិតនៅក្នុងកណ្តាល​សេនីក្តី ឋិត​នៅក្នុងកណ្តាលរាជត្រកូលក្តី ដែលគេនាំមកសួរជាសាក្សីថា នែបុរសអើយ អ្នកចូរមកអាយ អ្នកដឹងនៅហេតុណា ចូរពោលនូវហេតុនោះ​ចុះ ។ បុរសនោះ កាល​មិនដឹង ក៏និយាយថា ខ្ញុំមិនដឹងក្តី កាលដឹង ក៏​និយាយថា ខ្ញុំដឹងក្តី កាលមិន​ឃើញ ក៏និយាយថា ខ្ញុំមិនឃើញក្តី កាលឃើញ ក៏និយាយថា ខ្ញុំឃើញក្តី ជា​អ្នក​មិន​ពោលសម្បជានមុសាវាទ ព្រោះហេតុខ្លួន​ក្តី ព្រោះហេតុអ្នកដទៃក្តី ព្រោះ​ហេតុ​​​​អាមិសៈ ដែលជាសំណូកបន្តិចបន្តួចក្តី ជាអ្នកលះបង់នូវពាក្យ​ញុះញង់ វៀរចាក​​​ពាក្យញុះញង់ គឺឮអំពីទីឯណេះ មិនប្រាប់ក្នុងទីឯណោះ ដើម្បីបំបែក​ពួកជន​ឯណេះ ឬឮក្នុងទីឯណោះ មិន​ប្រាប់ដល់ពួកជនឯណេះ ដើម្បីបំបែកពួកជន​ឯណោះ​ឡើយ ឬផ្សះផ្សាពួក​ជន​ដែលបែកគ្នាហើយ ឬជួយជ្រោមជ្រែង​ពួកជន ដែលប្រកបដោយ ប្រយោជន៍ មានសេចក្តីព្រមព្រៀងគ្នាជាទីត្រេកអរ ត្រេកអរ​ក្នុងសេចក្តី​ព្រម​ព្រៀងគ្នា រីករាយក្នុងសេចក្តីព្រមព្រៀង ជាអ្នក​និយាយតែ​សំដី​ដែលធ្វើ នូវ​សេចក្តីព្រមព្រៀង លះបង់នូវផរុសវាចា ជាអ្នកវៀរ​ស្រឡះ​ចាកផរុសវាចា វាចាណាដែលឥតទោស សុខដល់ត្រចៀក គួរជាទី​ស្រឡាញ់​ ពេញហឫទ័យ ជាសំដីអ្នកក្រុង ជាទីរីករាយដល់ជនច្រើន ជាទីពេញ​ចិត្តដល់​ជនច្រើន ជា​អ្នកនិយាយតែសំដីមានសភាពដូច្នោះ ជាអ្នកលះបង់ពាក្យ​រោយរាយ​ឥត​ប្រយោជន៍ វៀរស្រឡះចាកពាក្យរោយរាយឥតប្រយោជន៍ និយាយត្រូវតាម​កាល និយាយពិត និយាយអាថ៌ និយាយធម៌ និយាយវិន័យ ជាអ្នកនិយាយ​តែសំដី ដែលគួរតាំងទុកក្នុងចិត្ត មាន​គ្រឿងអាង មានទីបំផុត ប្រកបដោយ​ប្រយោជន៍តាមកាលគួរ ។ បពិត្រព្រះអង្គដ៏ចម្រើន កាលបុគ្គលសេពនូវ​វចីសមាចារ មានសភាពយ៉ាងនេះ អកុសលធម៌ទាំងឡាយ ​តែងសាបសូន្យ កុសលធម៌ទាំងឡាយ តែងចម្រើន​ឡើងបាន ។ ត្រង់ព្រះពុទ្ធដីកា ដែល ព្រះមានព្រះភាគទ្រង់ត្រាស់ថា ម្នាលភិក្ខុ​ទាំងឡាយ តថាគតសម្តែងនូវ​វចីសមាចារ ថាមានពីរយ៉ាង គឺវចីសមាចារ​គួរសេព ១ មិនគួរសេព ១ មួយ​ទៀត តថាគតសម្តែងនូវវចីសមាចារ នោះទីទៃៗ ពីគ្នា ដូច្នេះនុ៎ះ គឺទ្រង់​ត្រាស់សំដៅហេតុនេះឯង ។</p>
        <p><a class='ref km' id='km206' href='#km206'>២០៦</a>ត្រង់ព្រះពុទ្ធដីកា ដែលព្រះមានព្រះភាគត្រាស់ថា ម្នាលភិក្ខុ​ទាំង​ឡាយ តថាគតសម្តែងនូវមនោសមាចារ ថាមានពីរយ៉ាង គឺមនោសមា-ចារ​គួរ​​សេព ១ មិនគួរសេព ១ មួយទៀត តថាគតសម្តែងនូវមនោសមាចារ​នោះ​ទីទៃៗ ពីគ្នា ដូច្នេះនុ៎ះឯង តើទ្រង់ត្រាស់សំដៅហេតុអ្វី ។ បពិត្រព្រះអង្គ​ដ៏ចម្រើន កាលបុគ្គល​សេពនូវមនោសមាចារ មានសភាពយ៉ាងណា អកុសល​ធម៌ទាំងឡាយ តែង​ចម្រើនឡើង កុសលធម៌ទាំងឡាយ តែង​សាបសូន្យ មនោសមាចារមានសភាព​យ៉ាងនោះ បុគ្គលមិនគួរសេពឡើយ ។ បពិត្រព្រះអង្គដ៏ចម្រើន បុគ្គលសេពនូវ​មនោសមាចារ មានសភាពយ៉ាង​ណា អកុសលធម៌ទាំងឡាយ តែងសាបសូន្យ កុសលធម៌ទាំងឡាយ តែង​ចម្រើនឡើង មនោសមាចារ មានសភាគយ៉ាងនោះ បុគ្គលគួរសេព ។</p>
        <p><a class='ref km' id='km207' href='#km207'>២០៧</a>បពិត្រព្រះអង្គដ៏ចម្រើន កាលបុគ្គលសេពនូវមនោសមាចារ មាន​សភាពដូចម្តេច អកុសលធម៌ទាំងឡាយ តែងចម្រើនឡើង កុសលធម៌​ទាំង​ឡាយ​តែងសាបសូន្យ ។ បពិត្រព្រះអង្គដ៏ចម្រើន បុគ្គលពួកខ្លះ ក្នុង​លោក​នេះ ជាអ្នក​ច្រើនដោយអភិជ្ឈា ទ្រព្យណាជារបស់អ្នកដទៃ ជា​ឧបករណ៍​របស់អ្នកដទៃ ជា​អ្នកគយរំពៃតែរបស់នោះថា ឱហ្ន៎ ទ្រព្យណា ជារបស់បុគ្គលដទៃ សូមឲ្យទ្រព្យ​នោះបានមកជាទ្រព្យរបស់អត្មាអញវិញ​ដូច្នេះ ជាអ្នកមានចិត្តគុំគួន មានសេចក្តី​ត្រិះរិះក្នុងចិត្ត ដែលទោសប្រទូស្ត ហើយថា សូមសត្វពួកនេះ លំបាកឬបែក​ធ្លាយ សាបសូន្យ វិនាស​ទៅ កុំមានសល់នៅឡើយ ។ បពិត្រព្រះអង្គដ៏ចម្រើន កាលបុគ្គលសេពនូវ​មនោ-សមាចារ មានសភាពយ៉ាងនេះ អកុសលធម៌ទាំង​ឡាយ តែងចម្រើនឡើង កុសលធម៌ទាំងឡាយ តែងសាបសូន្យ ។</p>
        <p><a class='ref km' id='km208' href='#km208'>២០៨</a>បពិត្រព្រះអង្គដ៏ចម្រើន កាលបុគ្គលសេពនូវមនោសមាចារ មាន​សភាពដូចម្តេច អកុសលធម៌ទាំងឡាយ តែងសាបសូន្យ កុសលធម៌​ទាំងឡាយ​ តែងចម្រើនឡើងបាន ។ បពិត្រព្រះអង្គដ៏ចម្រើន បុគ្គលពួក​ខ្លះ​ក្នុងលោកនេះ ជាអ្នកមិនមានអភិជ្ឈា ទ្រព្យណា ជារបស់បុគ្គលដទៃ ជា​ឧបករណ៍របស់បុគ្គល​ដទៃ ជាអ្នកមិនគយរំពៃរបស់នោះថា ឱហ្ន៎ ទ្រព្យណា ជារបស់បុគ្គលដទៃ សូម​ឲ្យទ្រព្យនោះ បានមកជារបស់អាត្មាអញវិញ ដូច្នេះ​ឡើយ ជាអ្នកមិនមានចិត្ត​ព្យាបាទ មិនមានសេចក្តីត្រិះរិះចិត្ត ដែលទោស​ប្រទូស្តហើយថា សូមពួកសត្វ​ទាំងនេះ កុំព្យាបាទគ្នា កុំឲ្យមានទុក្ខ ឲ្យមានតែ សេចក្តីសុខ ចូររក្សានូវខ្លួនចុះ ។ បពិត្រព្រះអង្គដ៏ចម្រើន កាលបើបុគ្គល​សេពនូវមនោសមាចារមានសភាពយ៉ាង​នេះ អកុសលធម៌ទាំងឡាយ តែង​សាបសូន្យ កុសលធម៌ទាំងឡាយ តែងចម្រើន​ឡើងបាន ។ ត្រង់ព្រះពុទ្ធដីកា ដែលព្រះមានព្រះភាគត្រាស់ថា ម្នាលភិក្ខុ​ទាំងឡាយ តថាគតសម្តែងនូវ មនោសមាចារ ថាមានពីរយ៉ាង គឺមនោសមាចារ​គួរសេព ១ មិនគួរសេព ១ មួយទៀត តថាគតសម្តែងនូវមនោសមាចារនោះ​ទីទៃៗ ពីគ្នា ដូច្នេះនុ៎ះ គឺ​ទ្រង់ត្រាស់សំដៅហេតុនេះឯង ។</p>
        <p><a class='ref km' id='km209' href='#km209'>២០៩</a>ត្រង់ព្រះពុទ្ធដីកាដែលព្រះអង្គត្រាស់ថា ម្នាលភិក្ខុទាំងឡាយ តថាគតសម្តែងនូវចិត្តុប្បាទ ថាមានពីរយ៉ាង គឺចិត្តុប្បាទគួរសេព ១ មិនគួរ​សេព ១ មួយទៀត តថាគតសម្តែងនូវចិត្តុប្បាទនោះទីទៃៗ ពីគ្នា ដូច្នេះនុ៎ះ តើ​ទ្រង់ត្រាស់សំដៅហេតុអ្វី ។ បពិត្រព្រះអង្គដ៏ចម្រើន កាលបុគ្គលសេពនូវ​ចិត្តុប្បាទ ​មានសភាពយ៉ាងណា អកុសលធម៌ទាំងឡាយ តែងចម្រើនឡើង កុសលធម៌​ទាំងឡាយ តែងសាបសូន្យ ចិត្តុប្បាទមានសភាពដូច្នោះ បុគ្គល​មិនគួរសេព​ឡើយ ។ បពិត្រព្រះអង្គដ៏ចម្រើន កាលបុគ្គលសេពនូវចិត្តុប្បាទ មានសភាព​យ៉ាងណា​ អកុសលធម៌ទាំងឡាយ តែងសាបសូន្យ កុសលធម៌​ទាំងឡាយ តែង​ចម្រើនឡើង ចិត្តុប្បាទមានសភាពដូច្នោះ បុគ្គលគួរសេព ។</p>
        <p><a class='ref km' id='km210' href='#km210'>២១០</a>បពិត្រព្រះអង្គដ៏ចម្រើន កាលបុគ្គលសេពនូវចិត្តុប្បាទ មាន​សភាពដូចម្តេច អកុសលធម៌ទាំងឡាយ តែងចម្រើនឡើង កុសលធម៌ទាំង​ឡាយ ​តែង​សាបសូន្យ ។ បពិត្រព្រះអង្គដ៏ចម្រើន បុគ្គលពួកខ្លះ ក្នុងលោក​នេះ ជាអ្នកមាន​អភិជ្ឈា មានចិត្តប្រកបដោយអភិជ្ឈា ជាអ្នកមានព្យាបាទ មានចិត្តប្រកបដោយ​ព្យាបាទ ជាអ្នកមានសេចក្តីបៀតបៀន មានចិត្តប្រកប​ដោយការបៀតបៀន ។ បពិត្រព្រះអង្គដ៏ចម្រើន កាលបើបុគ្គលសេពនូវ​ចិត្តុប្បាទ មានសភាពយ៉ាង​នេះ អកុសលធម៌ទាំងឡាយ តែងចម្រើនឡើង កុសលធម៌ទាំងឡាយ តែងសាប​សូន្យ ។</p>
        <p><a class='ref km' id='km211' href='#km211'>២១១</a>បពិត្រព្រះអង្គដ៏ចម្រើន កាលបុគ្គលសេពនូវចិត្តុប្បាទ មាន​សភាព​​ដូចម្តេច អកុសលធម៌ទាំងឡាយ តែងសាបសូន្យ កុសលធម៌ទាំង​ឡាយ តែង​ចម្រើនឡើង ។ បពិត្រព្រះអង្គដ៏ចម្រើន បុគ្គលពួកខ្លះ ក្នុងលោក​នេះ ជាអ្នក​មិនមានអភិជ្ឈា មានចិត្តមិនប្រកបដោយអភិជ្ឈា ជាអ្នកមិន​ព្យាបាទ មានចិត្តមិន​ប្រកបដោយព្យាបាទ ជាអ្នកមិនមានសេចក្តីបៀតបៀន មានចិត្តមិនប្រកបដោយ​សេចក្តីបៀតបៀន ។ បពិត្រព្រះអង្គដ៏ចម្រើន កាល​បើបុគ្គលសេពនូវចិត្តុប្បាទ​ មានសភាពយ៉ាងនេះ អកុសលធម៌ ទាំងឡាយ​តែង​សាបសូន្យ កុសលធម៌​ទាំងឡាយ តែងចម្រើនឡើង ។ ត្រង់ព្រះពុទ្ធដីកា ដែលព្រះមានព្រះភាគត្រាស់ថា ម្នាលភិក្ខុទាំងឡាយ តថាគតសម្តែងនូវ​ចិត្តុប្បាទ ថាមានពីរយ៉ាង គឺចិត្តុប្បាទ​គួរសេព ១ មិនគួរសេព ១ មួយទៀត តថាគតសម្តែងនូវចិត្តុប្បាទនោះ ទីទៃៗ ពីគ្នា ដូច្នេះនុ៎ះ គឺទ្រង់ត្រាស់សំដៅ​ហេតុនេះឯង ។</p>
        <p><a class='ref km' id='km212' href='#km212'>២១២</a>ត្រង់ព្រះពុទ្ធដីកាដែលព្រះមានព្រះភាគត្រាស់ថា ម្នាលភិក្ខុ​ទាំង​ឡាយ តថាគតសម្តែងនូវការបានចំពោះសញ្ញា ថាមានពីរយ៉ាង គឺការ​បានចំពោះ​នូវសញ្ញាគួរសេព ១ មិនគួរសេព ១ មួយទៀត តថាគតសម្តែង​នូវ​ការបានចំពោះ​នូវសញ្ញានោះទីទៃៗ ពីគ្នា ដូច្នេះនុ៎ះ តើទ្រង់ត្រាស់សំដៅ​ហេតុដូចម្តេច ។ បពិត្រ​ព្រះអង្គដ៏ចម្រើន កាលបុគ្គល សេពនូវការបាន​ចំពោះ​​សញ្ញា មានសភាពយ៉ាង​ណា អកុសលធម៌ទាំងឡាយ តែងចម្រើន ឡើង កុសលធម៌ទាំងឡាយតែងសាប​សូន្យ ការបានចំពោះសញ្ញាមាន​សភាព​យ៉ាងនោះ បុគ្គលមិនគួរសេពឡើយ ។ បពិត្រព្រះអង្គដ៏ចម្រើន កាល​បើបុគ្គលសេពនូវការបានចំពោះសញ្ញា មានសភាព​យ៉ាងណា អកុសលធម៌​ទាំងឡាយ តែងសាបសូន្យ កុសលធម៌ទាំងឡាយ តែង​ចម្រើនឡើងបាន ការ បាន​ចំពោះសញ្ញាមានសភាពដូច្នោះ បុគ្គលគួរសេព ។</p>
        <p><a class='ref km' id='km213' href='#km213'>២១៣</a>បពិត្រព្រះអង្គដ៏ចម្រើន កាលបុគ្គលសេព នូវការបានចំពោះ​នូវ​​សញ្ញាមានសភាពដូចម្តេច អកុសលធម៌ទាំងឡាយ តែងចម្រើនឡើង កុសល​ធម៌​​​ទាំងឡាយសាបសូន្យ ។ បពិត្រព្រះអង្គដ៏ចម្រើន បុគ្គលពួកខ្លះ ក្នុងលោកនេះ ជា​អ្នកមានអភិជ្ឈា មានសញ្ញាប្រកបដោយអភិជ្ឈា ជាអ្នក​មាន​ព្យាបាទ មាន​សញ្ញា​ប្រកបដោយព្យាបាទ ជាអ្នកមានសេចក្តីបៀតបៀន មានសញ្ញាប្រកប​ដោយ​សេចក្តី​បៀតបៀន ។ បពិត្រព្រះអង្គដ៏ចម្រើន កាល​បុគ្គលសេព នូវការ​បាន​ចំពោះសញ្ញា​ មានសភាពយ៉ាងនេះ អកុសលធម៌​ទាំងឡាយ តែងចម្រើន​ឡើង កុសលធម៌​ទាំងឡាយ តែងសាបសូន្យ ។</p>
        <p><a class='ref km' id='km214' href='#km214'>២១៤</a>បពិត្រព្រះអង្គដ៏ចម្រើន កាលបុគ្គលសេពនូវការបានចំពោះ​សញ្ញា​​មាន​សភាពដូចម្តេច អកុសលធម៌ទាំងឡាយ តែងសាបសូន្យ កុសល​ធម៌​ទាំងឡាយ តែងចម្រើនឡើង ។ បពិត្រព្រះអង្គដ៏ចម្រើន បុគ្គលពួកខ្លះ​ក្នុងលោក​នេះ ជាអ្នកមិនមានអភិជ្ឈា មានសញ្ញាមិនប្រកបដោយអភិជ្ឈា ជាអ្នកមិនមាន​ព្យាបាទ មានសញ្ញាមិនប្រកបដោយព្យាបាទ ជាអ្នកមិនមាន​សេចក្តីបៀតបៀន មានសញ្ញាមិនប្រកបដោយសេចក្តីបៀតបៀន ។ បពិត្រ​ព្រះអង្គដ៏ចម្រើន កាល​បើបុគ្គលសេព នូវការបានចំពោះសញ្ញា មានសភាព​យ៉ាងនេះ ពួកអកុសលធម៌​តែងសាបសូន្យ ពួកកុសលធម៌ តែងចម្រើនឡើង ។ ត្រង់​ព្រះពុទ្ធដីកា ដែលព្រះមានព្រះភាគត្រាស់ថា ម្នាលភិក្ខុ​ទាំង​ឡាយ តថាគត​សម្តែងនូវការបានចំពោះសញ្ញា ថាមានពីរយ៉ាង គឺការបាន​ចំពោះសញ្ញាគួរសេព​ ១ មិនគួរសេព ១ មួយទៀត តថាគតសម្តែងនូវ​ការ​បានចំពោះសញ្ញានោះ ទីទៃៗ ពីគ្នា ដូច្នេះនុ៎ះ គឺទ្រង់ត្រាស់សំដៅហេតុ​នេះ​ឯង ។</p>
        <p><a class='ref km' id='km215' href='#km215'>២១៥</a>ត្រង់ព្រះពុទ្ធដីកា ដែលព្រះមានព្រះភាគត្រាស់ថា ម្នាលភិក្ខុ​ទាំង​ឡាយ តថាគតសម្តែងនូវការបានចំពោះទិដ្ឋិ ថាមានពីរយ៉ាង គឺការបាន​ចំពោះនូវ​ទិដ្ឋិគួរសេព ១ មិនគួរសេព ១ មួយទៀត តថាគតសម្តែងនូវការ​បាន​ចំពោះទិដ្ឋិ​នោះទីទៃៗ ពីគ្នា ដូច្នេះនុ៎ះ តើទ្រង់ត្រាស់សំដៅហេតុអ្វី ។ បពិត្រព្រះអង្គដ៏ចម្រើន កាល​បុគ្គលសេពនូវការបានចំពោះទិដ្ឋិ មានសភាព​យ៉ាងណា អកុសលធម៌​ទាំង​ឡាយ ​តែងចម្រើនឡើង កុសលធម៌ទាំងឡាយ តែងសាបសូន្យ ការបានចំពោះ​ទិដ្ឋិមាន​សភាពដូច្នោះ បុគ្គលមិនគួរសេព ឡើយ ។ បពិត្រព្រះអង្គដ៏ចម្រើន កាល​បុគ្គល​សេព នូវការបានចំពោះទិដ្ឋិ មានសភាពយ៉ាងណា អកុសលធម៌​ទាំង​ឡាយ ​តែង​សាបសូន្យ កុសលធម៌​ទាំងឡាយ តែងចម្រើនឡើង ការបាន​ចំពោះ​ទិដ្ឋិ មាន​សភាពដូច្នោះ បុគ្គល​គួរសេព ។</p>
        <p><a class='ref km' id='km216' href='#km216'>២១៦</a>បពិត្រព្រះអង្គដ៏ចម្រើន កាលបុគ្គលសេពនូវការបានចំពោះ​ទិដ្ឋិ​​​មានសភាពដូចម្តេច អកុសលធម៌ទាំងឡាយ តែងចម្រើនឡើង កុសល​ធម៌​ទាំងឡាយ តែងសាបសូន្យ ។ បពិត្រព្រះអង្គដ៏ចម្រើន បុគ្គលពួកខ្លះ ក្នុងលោក​នេះ មានសេចក្តីយល់ឃើញយ៉ាងនេះថា ទានដែលបុគ្គលឲ្យ​ហើយ​មិន​មានផល ការបូជាតូចឥតផល ការបូជាធំឥតផល ផលវិបាករបស់​កម្មដែលបុគ្គលធ្វើល្អ​និងអាក្រក់មិនមាន លោកនេះមិនមាន លោកខាងមុខ​មិនមាន មាតាមិនមាន​គុណ បិតាមិនមានគុណ សត្វជាឱបបាតិកៈ​កំណើត​ មិនមានសមណព្រាហ្មណ៍​ក្នុងលោក មានសេចក្តីព្រមព្រៀង ជា​អ្នកប្រតិបត្តិត្រូវ ធ្វើឲ្យជាក់ច្បាស់នូវលោក​នេះផង លោកខាងមុខផង ដោយ​ប្រាជ្ញាដ៏ក្រៃលែងដោយខ្លួនឯងក៏មិនមាន ។ បពិត្រព្រះអង្គដ៏ចម្រើន កាល​បើ​បុគ្គលសេពនូវការបានចំពោះទិដ្ឋិ មានសភាព​យ៉ាងនេះ អកុសលធម៌​ទាំងឡាយ តែងចម្រើនឡើង កុសលធម៌ទាំងឡាយ ​តែងសាបសូន្យ ។</p>
        <p><a class='ref km' id='km217' href='#km217'>២១៧</a>បពិត្រព្រះអង្គដ៏ចម្រើន កាលបុគ្គលសេពនូវការបាន​ចំពោះ​ទិដ្ឋិ ​មានសភាពដូចម្តេច អកុសលធម៌ទាំងឡាយ តែងសាបសូន្យ កុសល​ធម៌​ទាំង​ឡាយ តែងចម្រើនឡើង ។ បពិត្រព្រះអង្គដ៏ចម្រើន បុគ្គលពួកខ្លះ ក្នុងលោក​នេះ ជាអ្នកមានសេចក្តីយល់ឃើញយ៉ាងនេះថា ទានដែលបុគ្គល​ឲ្យហើយមាន​ផល ការបូជាតូចមានផល ការបូជាធំមានផល ផលវិបាក​របស់​កម្មដែលសត្វ​ធ្វើល្អ​និងធ្វើអាក្រក់មានផល លោកនេះមាន លោកខាង​មុខមាន មាតាមាន បិតា​មាន សត្វជាឱបបាតិកៈកំណើតមាន ពួកសមណ​ព្រហ្មណ៍ក្នុងលោក មាន​សេចក្តីព្រមព្រៀង ជាអ្នកប្រតិបត្តិត្រូវ ធ្វើឲ្យជាក់ ច្បាស់នូវលោកនេះនិង​លោក​ខាងមុខ ដោយប្រាជ្ញាដ៏ក្រៃលែងដោយ​ខ្លួន​ឯង​មាន ។ បពិត្រព្រះអង្គ​ដ៏ចម្រើន កាលបុគ្គលសេពនូវការបានចំពោះទិដ្ឋិ មាន​សភាពយ៉ាងនេះ អកុសល​ធម៌ទាំង​ឡាយ ​តែងសាបសូន្យ កុសលធម៌​ទាំង​ឡាយ តែងចម្រើនឡើង ។ ត្រង់​ព្រះពុទ្ធ​ដីកាដែលព្រះមានព្រះភាគត្រាស់ថា ម្នាលភិក្ខុទាំងឡាយ តថាគត​សម្តែងនូវ​ការបានចំពោះទិដ្ឋិ ថាមានពីរយ៉ាង គឺការបានចំពោះនូវទិដ្ឋិគួរសេព ១ មិនគួរសេព ១ មួយទៀត តថាគត​សម្តែង​​នូវការបានចំពោះទិដ្ឋិនោះ ដទៃៗ ពីគ្នា ដូច្នេះនុ៎ះ គឺ​ទ្រង់ត្រាស់​សំដៅ​ហេតុនេះឯង ។</p>
        <p><a class='ref km' id='km218' href='#km218'>២១៨</a>ត្រង់ព្រះពុទ្ធដីកា ដែលព្រះមានព្រះភាគត្រាស់ថា ម្នាលភិក្ខុ​ទាំង​ឡាយ តថាគតសម្តែងនូវការបានចំពោះអត្តភាព ថាមានពីរយ៉ាង គឺការ​បាន​ចំពោះអត្តភាពគួរសេព ១ មិនគួរសេព ១ មួយទៀត តថាគតសម្តែង​នូវការ​បាន​ចំពោះអត្តភាពនោះ ទីទៃៗ ពីគ្នា ដូច្នេះនុ៎ះ តើទ្រង់ត្រាស់សំដៅ​ហេតុ​ដូចម្តេច ។ បពិត្រព្រះអង្គដ៏ចម្រើន កាលបុគ្គលសេពនូវការបាន​ចំពោះ​​អត្តភាព មានសភាព​យ៉ាងណា អកុសលធម៌ទាំងឡាយ តែងចម្រើន​ឡើង កុសលធម៌ទាំងឡាយ​ តែងសាបសូន្យ ការបានចំពោះអត្តភាព​មាន​សភាពដូច្នោះ បុគ្គលមិនគួរសេព​ ។ បពិត្រព្រះអង្គដ៏ចម្រើន កាលបុគ្គល សេពនូវការបានចំពោះអត្តភាព មានសភាព​យ៉ាងណា អកុសលធម៌​ទាំង​ឡាយ តែងសាបសូន្យ កុសលទាំងឡាយ តែង​ចម្រើនឡើង ការបានចំពោះ​អត្តភាព មានសភាពដូច្នោះ បុគ្គលគួរសេព ។</p>
        <p><a class='ref km' id='km219' href='#km219'>២១៩</a>បពិត្រព្រះអង្គដ៏ចម្រើន កាលបុគ្គលសេព នូវការបានចំពោះ​អត្តភាព មានសភាពដូចម្តេច អកុសលធម៌ទាំងឡាយ តែងចម្រើនឡើង កុសល​ធម៌ទាំងឡាយ តែងសាបសូន្យ ។ បពិត្រព្រះអង្គដ៏ចម្រើន កាល​បុគ្គល​ញ៉ាំងការ​បានចំពោះអត្តភាព ប្រកបដោយទុក្ខ ឲ្យកើតឡើង អកុសល​​ធម៌ទាំងឡាយ តែង​ចម្រើនឡើង កុសលធម៌ទាំងឡាយ តែងសាប​សូន្យ ព្រោះមិនទាន់អស់ភពដាច់​ស្រឡះ ។</p>
        <p><a class='ref km' id='km220' href='#km220'>២២០</a>បពិត្រព្រះអង្គដ៏ចម្រើន​ កាលបុគ្គលសេព នូវការបានចំពោះ​អត្តភាព មានសភាពដូចម្តេច អកុសលធម៌ទាំងឡាយ តែងសាបសូន្យ កុសល​​ធម៌ទាំងឡាយ តែងចម្រើនឡើង ។ បពិត្រព្រះអង្គដ៏ចម្រើន កាល​បុគ្គល​ញ៉ាំង​ការបានចំពោះអត្តភាព ដែលមិនមានទុក្ខ ឲ្យកើតឡើង អកុសល​ធម៌ទាំងឡាយ ​តែងសាបសូន្យ កុសលធម៌ទាំងឡាយ តែងចម្រើន​ឡើង ព្រោះអស់ភពដាច់​ស្រឡះ ។ ត្រង់ព្រះពុទ្ធដីកា ដែលព្រះមានព្រះភាគ​ ត្រាស់ហើយថា ម្នាលភិក្ខុ​ទាំងឡាយ តថាគតសម្តែងនូវការបានចំពោះ អត្តភាព ថាមានពីរយ៉ាង គឺការ​បានចំពោះអត្តភាពគួរសេព ១ មិនគួរសេព ១ មួយទៀត តថាគតសម្តែងនូវការ​បានចំពោះអត្តភាពនោះ ទីទៃៗ ពីគ្នា ដូច្នេះនុ៎ះ គឺទ្រង់ត្រាស់សំដៅហេតុនេះ​ឯង ។ បពិត្រព្រះអង្គដ៏ចម្រើន នេះ​ឯង ភាសិតសង្ខេបដែលព្រះមានព្រះភាគ ទ្រង់មិន​ទាន់ចែករំលែកសេចក្តី​ឲ្យពិស្តារ ខ្ញុំព្រះអង្គយល់សេចក្តីដោយពិស្តារ យ៉ាងនេះ ។</p>
        <p><a class='ref km' id='km221' href='#km221'>២២១</a>ព្រះមានព្រះភាគទ្រង់ត្រាស់ថា ម្នាលសារីបុត្រ ត្រូវហើយៗ ម្នាលសារីបុត្រ ត្រូវណាស់ហើយ ភាសិតសង្ខេបនេះ ដែលតថាគតមិនបាន​ចែក​រំលែកសេចក្ដីឲ្យពិស្តារ​ទេ តែអ្នកដឹងច្បាស់សេចក្តី ដោយពិស្តារយ៉ាង​នេះបាន ។ ត្រង់ពាក្យដែលតថាគតសម្តែងហើយថា ម្នាលភិក្ខុទាំងឡាយ តថាគតសម្តែង​កាយសមាចារ ថាមានពីរយ៉ាង គឺកាយសមាចារគួរសេព ១ មិនគួរសេព ១ មួយទៀត តថាគតសម្តែងកាយសមាចារនោះ ទីទៃៗ ពីគ្នា ដូច្នេះ​នុ៎ះ តើតថាគត​សម្តែងសំដៅយកហេតុដូចម្តេច ។ ម្នាលសារីបុត្រ កាល​​បុគ្គលសេព​កាយ​សមាចារមានសភាពយ៉ាងណា អកុសលធម៌ទាំង​ឡាយ​​ តែងចម្រើនឡើង កុលសធម៌ទាំងឡាយតែងសាបសូន្យ កាយ​សមាចារ​មានសភាពយ៉ាងនោះ បុគ្គលមិនគួរសេពឡើយ ។ ម្នាលសារីបុត្រ កាលបុគ្គលសេពនូវ​កាយ​សមាចារ មានសភាពយ៉ាងណា អកុសល​ធម៌​ទាំង​ឡាយ តែងសាបសូន្យ កុសលធម៌ទាំងឡាយ តែងចម្រើនឡើង កាយ​សមាចារមានសភាពយ៉ាងនោះ បុគ្គលគួរសេព ។</p>
        <p><a class='ref km' id='km222' href='#km222'>២២២</a>ម្នាលសារីបុត្រ កាលបុគ្គលសេពកាយសមាចារ មានសភាព​ដូចម្តេច អកុសលធម៌ទាំងឡាយ តែងចម្រើនឡើង កុសលធម៌ទាំងឡាយ តែង​សាបសូន្យ ។ ម្នាលសារីបុត្រ បុគ្គលពួកខ្លះក្នុងលោកនេះ ជាអ្នកសម្លាប់ សត្វ មានចិត្តអាក្រក់ មានបាតដៃប្រឡាក់ដោយឈាម ជាបុគ្គលតាំងមាំក្នុង ការ​សម្លាប់អ្នកដទៃ មិនមានសេចក្តីអាណិតចំពោះសត្វទាំងឡាយ ជាអ្នក កាន់យក​ទ្រព្យដែលគេមិនឲ្យ ទ្រព្យណា ជារបស់អ្នកដទៃ ជាគ្រឿង ឧបករណ៍របស់​បុគ្គលដទៃ ដែលនៅក្នុងស្រុកក្តី នៅក្នុងព្រៃក្តី ជាអ្នកកាន់​យក​ទ្រព្យនោះ ដែល​គេមិនឲ្យ ដែលរាប់ចូលក្នុងការលួច ជាអ្នកប្រព្រឹត្តខុស ក្នុងកាមទាំងឡាយ ពួកស្រីណា ដែលមាតារក្សា បិតារក្សា មាតាបិតារក្សា បងប្អូនប្រុសរក្សា បងប្អូនស្រីរក្សា ញាតិរក្សា ជាស្រីមានប្តី ស្រីមានអាជ្ញា ដោយហោចទៅ សូម្បី​ស្រីដែលគេនាវទុកដោយផ្កាកម្រង ជាអ្នកដល់នូវការ​ប្រព្រឹត្តកន្លងចំពោះពួកស្រី​មានសភាពដូច្នោះ ។ ម្នាលសារីបុត្រ កាលបុគ្គល​សេពនូវកាយសមាចារ​មានសភាពយ៉ាងនេះ អកុសលធម៌ទាំងឡាយ តែង​ចម្រើនឡើង កុសលធម៌​ទាំងឡាយ តែងសាបសូន្យ ។</p>
        <p><a class='ref km' id='km223' href='#km223'>២២៣</a>ម្នាលសារីបុត្រ កាលបុគ្គលសេពនូវកាយសមាចារ មាន​សភាព​​ដូចម្តេច អកុសលធម៌ទាំងឡាយ តែងសាបសូន្យ កុសលធម៌​ទាំង​ឡាយ តែង​ចម្រើនឡើង ។ ម្នាលសារីបុត្រ បុគ្គលពួកខ្លះក្នុងលោកនេះ លះ​បង់​​បាណាតិបាត ជាអ្នកវៀរស្រឡះចាកបាណាតិបាត មានអាជ្ញាដាក់ចុះ មាន​គ្រឿងសាស្រ្តាដាក់ចុះ មានសេចក្តីខ្មាសបាប មានសេចក្តីអាណិត​អនុគ្រោះ​​ដោយប្រយោជន៍ ដល់សព្វសត្វ លះបង់អទិន្នាទាន ជាអ្នកវៀរ​ស្រឡះចាក​អទិន្នាទាន ទ្រព្យណាជារបស់អ្នកដទៃ ជាឧបករណ៍របស់អ្នក​ដទៃ ដែលនៅក្នុងស្រុក​ក្តី នៅក្នុងព្រៃក្តី ជាអ្នកមិនកាន់យកទ្រព្យនោះ ដែល​គេមិនបានឲ្យ ដែលរាប់​ចូលក្នុងការលួច លះបង់នូវកាមេសុមិច្ឆាចារ ជាអ្នក​វៀរស្រឡះចាក​កាមេសុមិច្ឆាចារ ពួកស្រីណា ដែលមានមាតារក្សា បិតារក្សា មាតាបិតារក្សា បងប្អូនប្រុសរក្សា បងប្អូនស្រីរក្សា ញាតិរក្សា ជាស្រីមានប្តី ស្រីមានអាជ្ញា ដោយហោចទៅ សូម្បីស្រីដែលគេនាវទុកដោយផ្កាកម្រង ជាអ្នកមិនដល់នូវការ​ប្រព្រឹត្តកន្លងចំពោះពួកស្រីមានសភាពដូច្នេះឡើយ ។ ម្នាលសារីបុត្រ កាល​បុគ្គលសេពនូវកាយសមាចារ​ មានសភាពយ៉ាងនេះ អកុសលធម៌ទាំងឡាយ ​តែងសាបសូន្យ កុសលធម៌ទាំងឡាយ ​តែងចម្រើន​ឡើង ។ ត្រង់ពាក្យដែល​តថាគតសម្តែងថា ម្នាលភិក្ខុទាំងឡាយ តថាគត សម្តែងនូវកាយសមាចារ ថា​មានពីរយ៉ាងគឺ កាយសមាចារគួរសេព ១ មិន​គួរ​សេព ១ មួយទៀត តថាគត​សម្តែងនូវកាយសមាចារនោះ ទីទៃៗ ពីគ្នា ដូច្នេះនុ៎ះ គឺតថាគតសម្តែង​សំដៅ​ហេតុនេះឯង ។</p>
        <p><a class='ref km' id='km224' href='#km224'>២២៤</a>ត្រង់ពាក្យដែលតថាគតសម្តែងថា ម្នាលភិក្ខុទាំងឡាយ តថាគត​​​​សម្តែងនូវវចីសមាចារ ។បេ។ ម្នាលភិក្ខុទាំងឡាយ តថាគតសម្តែង​នូវមនោ​សមាចារ . . . ម្នាលភិក្ខុទាំងឡាយ តថាគតសម្តែងនូវចិត្តុប្បាទ . . . ម្នាលភិក្ខុ​ទាំងឡាយ តថាគតសម្តែងនូវសញ្ញាបដិលាភ (ការបានចំពោះនូវ​សញ្ញា) . . . ម្នាលភិក្ខុទាំងឡាយ តថាគតសម្តែងនូវសញ្ញាបដិលាភ (ការ​បាន​ចំពោះនូវសញ្ញា) . . . ម្នាលភិក្ខុទាំងឡាយ តថាគតសម្ដែងនូវទិដ្ឋិប្បដិ-លាភ (ការបានចំពោះនូវទិដ្ឋិ) . . . ម្នាលភិក្ខុទាំងឡាយ តថាគតសម្តែងនូវ អត្តភាវប្បដិលាភ (ការបានចំពោះនូវ​អត្តភាព) ថាមានពីរយ៉ាង គឺអត្តភា-វប្បដិលាភគួរសេព ១ មិនគួរសេព ១ មួយទៀត តថាគតសម្តែងនូវ​អត្តភា-វប្បដិ​លាភនោះ ទីទៃៗ ពីគ្នា ដូច្នេះនុ៎ះ តើ​តថាគតសម្តែងសំដៅហេតុដូច​ម្តេច ។ ម្នាលសារីបុត្រ កាលបុគ្គលសេពនូវ​អត្តភាវប្បដិលាភ មានសភាព​យ៉ាងណា អកុសលធម៌ទាំងឡាយ តែងចម្រើន​ឡើង កុសលធម៌ទាំងឡាយ តែងសាបសូន្យ អត្តភាវប្បដិលាភមានសភាព​ដូច្នោះ បុគ្គលមិនគួរសេព​ឡើយ ។ ម្នាលសារីបុត្រ កាលបុគ្គលសេពនូវ​អត្តភាវប្បដិលាភ មានសភាព​យ៉ាងណា អកុសលធម៌ទាំងឡាយ តែងសាប​សូន្យ កុសលធម៌ទាំងឡាយ តែងចម្រើនឡើង អត្តភាវប្បដិលាភ មានសភាព​ដូច្នោះ បុគ្គលគួរសេព ។</p>
        <p><a class='ref km' id='km225' href='#km225'>២២៥</a>ម្នាលសារីបុត្រ កាលបុគ្គលសេពអត្តភាវប្បដិលាភ មាន​សភាព​​ដូចម្តេច អកុសលធម៌ទាំងឡាយ តែងចម្រើនឡើង កុសលធម៌​ទាំងឡាយតែង​សាបសូន្យ ។ ម្នាលសារីបុត្រ កាលបុគ្គលញ៉ាំង​អត្តភាវប្ប-​ដិលាភ​ដែលប្រកប​ដោយទុក្ខឲ្យកើតឡើងហើយ អកុសលធម៌ទាំងឡាយ តែងចម្រើនឡើង កុសល​ធម៌ទាំងឡាយ តែងសាបសូន្យ ព្រោះមិនទាន់​អស់​ភពដាច់ស្រឡះ ។</p>
        <p><a class='ref km' id='km226' href='#km226'>២២៦</a>ម្នាលសារីបុត្រ កាលបុគ្គលសេពនូវអត្តភាវប្បដិលាភ មាន​សភាពដូចម្តេច អកុសលធម៌ទាំងឡាយ តែងសាបសូន្យ កុសលធម៌​ទាំង-ឡាយ ​តែងចម្រើនឡើង ។ ម្នាលសារីបុត្រ កាលបុគ្គលសេពនូវ​អត្តភាវប្បដិ-លាភមិនមានទុក្ខ ឲ្យកើតឡើងហើយ អកុសលធម៌ទាំងឡាយ តែងសាប​សូន្យ កុសល​ធម៌ទាំងឡាយ តែងចម្រើនឡើង ព្រោះអស់ភពដាច់ស្រឡះ ។ ត្រង់ពាក្យ​ដែល​តថាគតសម្តែងហើយថា ម្នាលភិក្ខុទាំងឡាយ តថាគត​សម្តែង​​អត្តភាវប្បដិលាភ ថាមានពីរយ៉ាង គឺអត្តភាវប្បដិលាភគួរសេព ១ មិនគួរសេព ១ មួយទៀត តថាគតសម្តែងនូវអត្តភាវប្បដិលាភនោះ ទីទៃៗ ពីគ្នា ដូច្នេះនុ៎ះ គឺតថាគត​សម្តែងសំដៅហេតុនេះឯង ។ ម្នាលសារីបុត្រ ភាសិតសង្ខេបដែលតថាគត មិនបានចែករំលែកសេចក្តីដោយពិស្តារនេះឯង អ្នកត្រូវយល់សេចក្តីដោយ​ពិស្តារយ៉ាងនេះចុះ ។</p>
        <p><a class='ref km' id='km227' href='#km227'>២២៧</a>ម្នាលសារីបុត្រ តថាគតសម្តែងនូវរូបដែលត្រូវដឹងដោយភ្នែក ថា​មានពីរយ៉ាង គឺរូបដែលគួរសេព ១ មិនគួរសេព ១ ម្នាលសារីបុត្រ តថាគត​​សម្តែងនូវសំឡេង​ដែលដឹង ដោយត្រចៀក ថាមានពីរយ៉ាង គឺ​សំឡេង​ដែល​គួរ​សេព ១ មិនគួរសេព ១ ម្នាលសារីបុត្រ តថាគតសម្តែងនូវ​ក្លិនដែលត្រូវដឹង​ដោយច្រមុះ ថាមានពីរយ៉ាង គឺក្លិនគួរសេព ១ មិនគួរសេព ១ ម្នាលសារីបុត្រ តថាគតសម្តែងនូវរសដែលត្រូវដឹងដោយអណ្តាត ថាមាន​ពីរយ៉ាង គឺរសដែល​គួរសេព ១ មិនគួរសេព ១ ម្នាលសារីបុត្រ តថាគត​សម្តែង​នូវផោដ្ឋព្វៈដែលគួរ​ដឹង​ដោយកាយ ថាមានពីរយ៉ាង គឺផោដ្ឋព្វៈគួរ​សេព ១ មិនគួរសេព ១ ម្នាល​សារីបុត្រ តថាគតសម្តែងនូវធម្មារម្មណ៍ ដែល​គួរ​ដឹងដោយចិត្ត ថាមានពីរយ៉ាងគឺ ធម្មារម្មណ៍ដែលគួរសេព ១ មិនគួរសេព ១ ។</p>
        <p><a class='ref km' id='km228' href='#km228'>២២៨</a>កាលព្រះមានព្រះភាគត្រាស់យ៉ាងនេះហើយ ព្រះសារីបុត្រ​មាន​​អាយុ ក្រាបទូលព្រះមានព្រះភាគយ៉ាងនេះថា បពិត្រព្រះអង្គដ៏ចម្រើន ភាសិត​សង្ខេបនេះដែលព្រះមានព្រះភាគ ទ្រង់មិនបានចែករំលែកសេចក្តី​ដោយ​ពិស្តារ ខ្ញុំ​ព្រះអង្គយល់សេចក្តី ដោយពិស្តារយ៉ាងនេះ គឺត្រង់ព្រះពុទ្ធ​ដីកា ដែលព្រះមាន​ព្រះភាគត្រាស់ថា ម្នាលសារីបុត្រ តថាគតសម្តែងនូវ​រូបដែលត្រូវដឹងដោយ​ភ្នែក ថាមានពីរយ៉ាង គឺរូបដែលគួរសេព ១ មិនគួរ​សេព ១ ដូច្នេះនុ៎ះ តើទ្រង់​ត្រាស់សម្តែងសំដៅហេតុដូចម្តេច ។ បពិត្រ​ព្រះអង្គ​ដ៏ចម្រើន កាលបុគ្គលសេព​នូវរូបដែលគួរដឹងដោយភ្នែក មាន​សភាព​យ៉ាងណា អកុសលធម៌ទាំងឡាយ​ តែងចម្រើនឡើង កុសលធម៌​ទាំងឡាយ តែងសាបសូន្យ រូបដែលគួរដឹងដោយ​ភ្នែក មានសភាពយ៉ាងនេះ បុគ្គលមិនគួរសេព ។ បពិត្រព្រះអង្គដ៏ចម្រើន កាល​បុគ្គលសេពនូវរូប​ដែល​ត្រូវដឹងដោយភ្នែក មានសភាពយ៉ាងណា អកុសលធម៌​ទាំងឡាយ តែង​សាបសូន្យ កុសលធម៌ទាំងឡាយតែងចម្រើនឡើង រូបដែលត្រូវ​ដឹងដោយ​ភ្នែកមានសភាពយ៉ាងនេះ បុគ្គលគួរសេព​ ។​ ត្រង់ព្រះពុទ្ធដីកា ដែល​ព្រះមាន​ព្រះភាគត្រាស់ថា ម្នាលសារីបុត្រ តថាគតសម្តែងនូវរូបដែលត្រូវ​ដឹង​​​ដោយភ្នែក ថាមានពីរយ៉ាង គឺរូបគួរសេព ១ មិនគួរសេព ១ ដូច្នេះនុ៎ះ គឺទ្រង់​ត្រាស់សំដៅហេតុនេះឯង ។បេ។ សំឡេងដែលត្រូវដឹងដោយត្រចៀក មាន​សភាពយ៉ាងនេះ បុគ្គលមិនគួសេព ។បេ។ សំឡេងដែលត្រូវដឹងដោយ​ត្រចៀក មានសភាពយ៉ាងនេះ បុគ្គលគួរសេព ។បេ។ ក្លិនដែលត្រូវដឹងដោយ​ច្រមុះ មានសភាពយ៉ាងនេះ បុគ្គលមិនគួរសេព ។បេ។ ក្លិនដែលត្រូវដឹង​ដោយ​​ច្រមុះ មានសភាពយ៉ាងនេះ បុគ្គលគួរសេព ។បេ។ រសដែលត្រូវដឹង​ដោយ​​អណ្តាត មានសភាពយ៉ាងនេះ បុគ្គលមិនគួរសេព ។បេ។ រសដែលត្រូវ​ដឹង​ដោយអណ្តាត មានសភាពយ៉ាងនេះ បុគ្គលគួរសេព ។បេ។ ផោដ្ឋព្វៈ ដែលត្រូវ​ដឹងដោយកាយ មានសភាពយ៉ាងនេះ បុគ្គលមិនគួរសេព ។បេ។ ផោដ្ឋព្វៈដែល​ត្រូវដឹងដោយកាយ មានសភាពយ៉ាងនេះ បុគ្គលគួរសេព ។បេ។ ត្រង់ព្រះ​ពុទ្ធដីកា ដែលព្រះមានព្រះភាគត្រាស់ថា ម្នាលសារីបុត្រ តថាគតសម្តែងនូវ​ធម្មារម្មណ៍ដែលគួរដឹងដោយចិត្ត ថាមានពីរយ៉ាង គឺ ធម្មារម្មណ៍គួរសេព ១ មិនគួរសេព ១ ដូច្នេះនុ៎ះ តើទ្រង់ត្រាស់សំដៅហេតុ​ដូច​ម្តេច ។ បពិត្រព្រះអង្គដ៏​ចម្រើន កាលបុគ្គលសេពនូវធម្មារម្មណ៍ ដែល​គួរដឹងដោយចិត្ត មានសភាព​យ៉ាងណា អកុសលធម៌ទាំងឡាយ តែង ចម្រើនឡើង កុសលធម៌ទាំងឡាយ​ តែងសាបសូន្យ ធម្មារម្មណ៍ដែលគួរដឹង​ដោយចិត្ត មានសភាពយ៉ាងនោះ បុគ្គលមិនគួរសេពឡើយ ។ បពិត្រ​ព្រះអង្គ​ដ៏ចម្រើន កាលបុគ្គលសេពនូវ​ធម្មារម្មណ៍ដែលត្រូវដឹងដោយចិត្ត មាន​សភាព​យ៉ាងណា អកុសលធម៌ទាំង​ឡាយ តែងសាបសូន្យ កុសលធម៌ ទាំងឡាយ តែងចម្រើនឡើង ធម្មារម្មណ៍ដែល​ត្រូវដឹងដោយចិត្ត មានសភាព​យ៉ាងនោះ បុគ្គលគួរសេព ។ ត្រង់ព្រះពុទ្ធដីកា​ដែល ព្រះមានព្រះភាគ​ត្រាស់​ថា ម្នាលសារីបុត្រ តថាគតសម្តែងនូវធម្មារម្មណ៍​ ដែលត្រូវដឹងដោយចិត្ត ថាមានពីរយ៉ាង គឺធម្មារម្មណ៍គួរសេព ១ មិនគួរសេព ១ ដូច្នេះនុ៎ះ គឺទ្រង់​ត្រាស់សំដៅហេតុនេះឯង ។ បពិត្រព្រះអង្គដ៏ចម្រើន ភាសិត​សង្ខេប ដែល ព្រះមានព្រះភាគ មិនទ្រង់ចែករំលែកសេចក្ដីដោយពិស្តារ នេះឯង ខ្ញុំ​ព្រះអង្គ​យល់សេចក្ដីដោយ​ពិស្តារយ៉ាងនេះ ។</p>
        <p><a class='ref km' id='km229' href='#km229'>២២៩</a>ម្នាលសារីបុត្រ ត្រូវហើយៗ ម្នាលសារីបុត្រ ត្រូវហើយ ភាសិត​សង្ខេបដែលតថាគត មិនបានចែករំលែកសេចក្តីដោយពិស្តារនេះ អ្នកយល់​សេចក្តី ដោយពិស្តារយ៉ាងនេះបាន ។ ត្រង់ពាក្យដែលតថាគតសម្តែងថា ម្នាល​សារីបុត្រ តថាគតសម្តែងនូវរូបដែលត្រូវឃើញដោយភ្នែក ថាមានពីរ​យ៉ាង គឺ​រូបគួរសេព ១ មិនគួរសេព ១ ដូច្នេះនុ៎ះ តើតថាគតសម្តែង​សំដៅ​ហេតុដូចម្តេច ។ ម្នាលសារីបុត្រ កាលបុគ្គលសេព នូវរូបដែលត្រូវដឹងដោយ​ភ្នែក មានសភាព​យ៉ាងណា អកុសលធម៌ទាំងឡាយ តែងចម្រើនឡើង កុសល​ធម៌​ទាំងឡាយ ​តែងសាបសូន្យ រូបដែលត្រូវដឹងដោយភ្នែកមាន​សភាព​​​យ៉ាងនេះ បុគ្គលមិនគួរ​សេពឡើយ ។ ម្នាលសារីបុត្រ បុគ្គលសេពនូវ​រូបដែលត្រូវដឹងដោយភ្នែកមាន​សភាពយ៉ាងណា អកុសលធម៌ទាំងឡាយ​តែងសាបសូន្យ កុសលធម៌ទាំង​ឡាយ តែងចម្រើនឡើង​ រូបដែលត្រូវដឹង​ដោយភ្នែក មានសភាពយ៉ាងនេះ បុគ្គល​គួរសេព ។ ត្រង់ពាក្យដែលតថាគត​សម្តែងថា ម្នាលសារីបុត្រ តថាគតសម្តែង​នូវរូបដែលត្រូវដឹងដោយភ្នែក ថា​មាន​ពីរយ៉ាង គឺរូបគួរសេព ១ មិនគួរសេព ១ ដូច្នេះនុ៎ះ គឺតថាគតសម្តែង​សំដៅហេតុនេះឯង ។បេ។ សំឡេងដែលត្រូវដឹង​ដោយត្រចៀក មានសភាព​យ៉ាងនេះ បុគ្គលមិនគួរសេព ។បេ។ សំឡេងដែល​ត្រូវដឹងដោយត្រចៀក មានសភាពយ៉ាងនេះ បុគ្គលគួរសេព ។បេ។ ក្លិនដែល​ត្រូវដឹងដោយច្រមុះ មានសភាពយ៉ាងនេះ បុគ្គលមិនគួរសេព ។បេ។ ក្លិនដែល​ត្រូវដឹងដោយ​ច្រមុះ មានសភាពយ៉ាងនេះ បុគ្គលគួរសេព ។បេ។ រសដែលត្រូវ​ដឹងដោយ​អណ្តាត មានសភាពយ៉ាងនេះ បុគ្គលមិនគួរសេព ។បេ។ រសដែល​ត្រូវដឹង​ដោយអណ្តាត មានសភាពយ៉ាងនេះ បុគ្គលគួរសេព ។បេ។ ផោដ្ឋព្វៈ​ដែលត្រូវដឹងដោយកាយ មានសភាពយ៉ាងនេះ បុគ្គលមិនគួរសេព ។បេ។ ផោដ្ឋព្វៈដែលត្រូវដឹងដោយកាយ មានសភាពយ៉ាងនេះ បុគ្គលគួរសេព ។បេ។ ត្រង់ពាក្យដែលតថាគតសម្តែងថា ម្នាលសារីបុត្រ តថាគតសម្តែងនូវ​ធម្មារម្មណ៍ដែលត្រូវដឹងដោយចិត្ត ថាមានពីរយ៉ាង គឺធម្មារម្មណ៍គួរសេព ១ មិនគួរសេព ១ ដូច្នេះនុ៎ះ តើតថាគតសម្តែងសំដៅហេតុដូចម្តេច ។ ម្នាល​សារីបុត្រ កាលបុគ្គលសេពនូវធម្មារម្មណ៍ ដែលត្រូវដឹងដោយចិត្ត មាន​សភាព​​យ៉ាងណា អកុសលធម៌ទាំងឡាយ តែងចម្រើនឡើង កុសលធម៌​ទាំងឡាយ​ តែងសាបសូន្យ ធម្មារម្មណ៍ដែលត្រូវដឹងដោយចិត្ត មានសភាព​ដូច្នោះ បុគ្គល​មិនគួរសេពឡើយ ម្នាលសារីបុត្រ កាលបុគ្គលសេពនូវ ធម្មារម្មណ៍ដែលត្រូវ​ដឹង​​ដោយចិត្ត មានសភាពយ៉ាងណា ទើបអកុសលធម៌​ទាំងឡាយសាបសូន្យទៅ កុសលធម៌ទាំងឡាយចម្រើនឡើង ធម្មារម្មណ៍​ដែល​ត្រូវដឹងដោយចិត្ត មាន​សភាពដូច្នោះ បុគ្គលគួរសេព ។ ត្រង់ពាក្យ​ដែល​តថាគតសម្តែងថា ម្នាល​សារីបុត្រ តថាគតសម្តែងនូវធម្មារម្មណ៍ ដែល​ត្រូវដឹងដោយចិត្ត ថាមានពីរ​យ៉ាង គឺធម្មារម្មណ៍គួរសេព ១ មិនគួរសេព ១ ដូច្នេះនុ៎ះ គឺតថាគតសម្តែង​សំដៅហេតុនេះឯង ។ ម្នាលសារីបុត្រ ភាសិត​សង្ខេប​នេះឯង អ្នកត្រូវដឹងសេចក្តី​អធិប្បាយ ដោយពិស្តារ យ៉ាងនេះចុះ ។</p>
        <p><a class='ref km' id='km230' href='#km230'>២៣០</a>ម្នាលសារីបុត្រ តថាគតសម្តែងនូវចីវរ ថាមានពីរយ៉ាង គឺចីវរ គួរ​សេព ១ មិនគួរសេព ១ ម្នាលសារីបុត្រ តថាគតសម្តែងនូវបិណ្ឌបាត ថាមានពីរ​យ៉ាង គឺបិណ្ឌបាតគួរសេព ១ មិនគួរសេព ១ ម្នាលសារីបុត្រ តថាគតសម្តែងនូវ​សេនាសនៈ ថាមានពីរយ៉ាង គឺសេនាសនៈគួរសេព ១ មិនគួរសេព ១ ម្នាល​សារីបុត្រ តថាគតសម្តែងនូវស្រុក ថាមានពីរយ៉ាង គឺស្រុកគួរសេព ១ មិនគួរ​សេព ១ ម្នាលសារីបុត្រ តថាគតសម្តែងនូវនិគម ថាមានពីរយ៉ាង គឺនិគមគួរ​សេព ១ មិនគួរសេព ១ ម្នាលសារីបុត្រ តថាគត សម្តែងនូវនគរ ថាមានពីរយ៉ាង គឺនគរគួរសេព ១ មិនគួរសេព ១ ម្នាលសារី​-បុត្រ តថាគតសម្តែងនូវជនបទ ថា​មានពីរយ៉ាង គឺជនបទគួរសេព ១ មិនគួរ​សេព ១ ម្នាលសារីបុត្រ តថាគត​សម្តែងនូវបុគ្គល ថាមានពីរយ៉ាង គឺបុគ្គល​គួរសេព ១ មិនគួរសេព ១ ។</p>
        <p><a class='ref km' id='km231' href='#km231'>២៣១</a>កាលព្រះមានព្រះភាគ ទ្រង់ត្រាស់យ៉ាងនេះហើយ ព្រះសារី-បុត្រ​​មាន​អាយុ បានក្រាបទូលព្រះមានព្រះភាគ​ យ៉ាងនេះថា បពិត្រព្រះអង្គ​ដ៏ចម្រើន ភាសិតសង្ខេបនេះឯង ដែលព្រះមានព្រះភាគ មិនទ្រង់ចែករំលែក​សេចក្តី​ ដោយ​ពិស្តារ ខ្ញុំព្រះអង្គយល់សេចក្តីដោយពិស្តារយ៉ាងនេះ គឺត្រង់​ព្រះពុទ្ធដីកា ដែល​ព្រះមានព្រះភាគត្រាស់ថា ម្នាលសារីបុត្រ តថាគត​សម្តែង​នូវចីវរ ថាមានពីរ​យ៉ាង គឺចីវរគួរសេព ១ មិនគួរសេព ១ ដូច្នេះនុ៎ះ តើ​ទ្រង់ត្រាស់សំដៅហេតុ​ដូចម្តេច ។ បពិត្រព្រះអង្គដ៏ចម្រើន កាលបុគ្គលសេព​នូវចីវរ មានសភាពយ៉ាង​ណា អកុសលធម៌ទាំងឡាយ តែងចម្រើនឡើង កុសលធម៌ទាំងឡាយតែង​សាបសូន្យ ចីវរមានសភាពយ៉ាងនោះ បុគ្គលមិន​គួរសេព ។ បពិត្រព្រះអង្គដ៏​ចម្រើន កាលបុគ្គលសេពនូវចីវរមានសភាព​យ៉ាងណា អកុសលធម៌ទាំងឡាយ​សាបសូន្យ កុសលធម៌ទាំងឡាយ ចម្រើន​ឡើង ចីវរមានសភាពយ៉ាងនោះ បុគ្គលគួរសេព ។ ត្រង់ព្រះពុទ្ធដីកាដែល​ព្រះមានព្រះភាគ​ត្រាស់ថា ម្នាល​សារីបុត្រ តថាគតសម្តែងនូវចីវរ ថាមានពីរ​យ៉ាង គឺចីវរគួរសេព ១ មិនគួរ​សេព ១ ដូច្នេះនុ៎ះ គឺទ្រង់ត្រាស់សំដៅហេតុ​នោះឯង ។បេ។ បិណ្ឌបាតមាន​សភាពយ៉ាងនេះ បុគ្គលមិនគួរសេព ។បេ។ បិណ្ឌបាតមានសភាពយ៉ាងនេះ បុគ្គលគួរសេព ។បេ។ សេនាសនៈមាន សភាពយ៉ាងនេះ បុគ្គលមិនគួរសេព ។បេ។ សេនាសនៈមាន សភាពយ៉ាង​នេះ បុគ្គលគួរសេព ។បេ។ ស្រុកមាន​សភាពយ៉ាងនេះ បុគ្គលមិនគួរសេព ។បេ។ ស្រុកមានសភាពយ៉ាងនេះ បុគ្គល​គួរសេព ។បេ។ និគមមានសភាព​យ៉ាងនេះ បុគ្គលមិនគួរសេព ។បេ។ និគម​មានសភាពយ៉ាងនេះ បុគ្គល​គួរ​សេព ។បេ។ នគរមានសភាពយ៉ាងនេះ បុគ្គល​មិនគួរសេព ។បេ។ នគរមាន​សភាពយ៉ាងនេះ បុគ្គលគួរសេព ។បេ។​ ជនបទ​មានសភាពយ៉ាងនេះ បុគ្គល​មិនគួរសេព ។បេ។ ជនបទមានសភាពយ៉ាងនេះ បុគ្គលគួរសេព ។បេ។ ត្រង់ព្រះពុទ្ធដីកាដែលព្រះមានព្រះភាគត្រាស់ថា ម្នាល​សារីបុត្រ តថាគត សម្តែងនូវបុគ្គល ថាមានពីរយ៉ាង គឺបុគ្គលគួរសេព ១ មិន​គួរសេព ១ ដូច្នេះ​នុ៎ះ តើទ្រង់ត្រាស់សំដៅហេតុដូចម្តេច ។ បពិត្រព្រះអង្គដ៏​ចម្រើន កាល​បុគ្គល​សេពនូវបុគ្គលមានសភាពយ៉ាងណា អកុសលធម៌​ទាំងឡាយចម្រើន​ឡើង កុសលធម៌ទាំងឡាយ សាបសូន្យ បុគ្គលមានសភាព​យ៉ាងនោះ បុគ្គល​មិនគួរសេព ។ បពិត្រព្រះអង្គដ៏ចម្រើន កាលបុគ្គលសេពនូវ​បុគ្គលមាន​សភាព​យ៉ាងណា អកុសលធម៌ទាំងឡាយ សាបសូន្យ កុសលធម៌​ទាំងឡាយ​ចម្រើនឡើង បុគ្គលមានសភាពយ៉ាងនោះ បុគ្គលគួរសេព ។ ត្រង់​ព្រះពុទ្ធ​ដីកាដែលព្រះមានព្រះភាគត្រាស់ថា ម្នាលសារីបុត្រ តថាគតសម្តែងនូវ​បុគ្គល ថាមានពីរយ៉ាង គឺបុគ្គលគួរសេព ១ មិនគួរសេព ១ ដូច្នេះនុ៎ះ គឺទ្រង់​ត្រាស់សំដៅហេតុនោះឯង ។ បពិត្រព្រះអង្គដ៏ចម្រើន ភាសិតសង្ខេបនេះឯង ដែលព្រះមានព្រះភាគ មិនទ្រង់សម្តែងចែករំលែកដោយពិស្តារ ខ្ញុំព្រះអង្គ យល់​សេចក្តីអធិប្បា ដោយពិស្តារ យ៉ាងនេះ ។ </p>
        <p><a class='ref km' id='km232' href='#km232'>២៣២</a>ម្នាលសារីបុត្រ ត្រូវហើយៗ ម្នាលសារីបុត្រ ត្រូវហើយ ភាសិត​សង្ខេបនេះ ដែលតថាគតមិនបានចែករំលែកសេចក្ដីដោយពិស្តារ អ្នកយល់​សេចក្តី​អធិប្បាយដោយពិស្តារយ៉ាងនេះបាន ។ ត្រង់ពាក្យដែលតថាគត​សម្តែង​​ថា ម្នាលសារីបុត្រ តថាគតសម្តែងនូវចីវរថា មានពីរយ៉ាង គឺចីវរគួរ​សេព ១ មិន​គួរសេព ១ ដូច្នេះនុ៎ះ តើតថាគត សម្តែងអាស្រ័យហេតុដូចម្តេច ។ ម្នាល​សារីបុត្រ កាលបុគ្គលសេពនូវចីវរមានសភាពយ៉ាងណា អកុសលធម៌​ទាំង​ឡាយ ចម្រើនឡើង កុសលធម៌ទាំងឡាយ សាបសូន្យ ចីវរមានសភាព​យ៉ាងនេះ បុគ្គលមិនគួរសេព ។ ម្នាលសារីបុត្រ កាលបុគ្គលសេព នូវចីវរ​មានសភាព​យ៉ាងណា អកុសលធម៌ទាំងឡាយ សាបសូន្យ កុសលធម៌​ទាំង​ឡាយ ចម្រើន​ឡើង ចីវរមានសភាពយ៉ាងនេះ បុគ្គលគួរសេព ។ ត្រង់ពាក្យ​ដែលតថាគត​សម្តែងថា ម្នាលសារីបុត្រ តថាគតសម្តែងនូវចីវរ ថាមានពីរ​យ៉ាង គឺចីវរគួរ​សេព ១ មិនគួរសេព ១ ដូច្នេះនុ៎ះ គឺតថាគតសម្តែង​អាស្រ័យ​ហេតុនេះឯង ។បេ។ បិណ្ឌបាតមានសភាពយ៉ាងនេះ បុគ្គលមិនគួរសេព ។បេ។ បិណ្ឌបាតមាន​សភាពយ៉ាងនេះ បុគ្គលគួរសេព ។បេ។ សេនាសនៈ​មានសភាពយ៉ាងនេះ បុគ្គលមិនគួរសេព ។បេ។ សេនាសនៈ មានសភាព​យ៉ាងនេះ បុគ្គលគួរសេព ។ បេ។ ស្រុកមានសភាពយ៉ាងនេះ បុគ្គលមិនគួរ សេព ។បេ។ ស្រុកមានសភាព​យ៉ាងនេះ បុគ្គលគួរសេព ។បេ។ និគមមាន​សភាពយ៉ាងនេះ បុគ្គលមិនគួរ​សេព ។បេ។ និគមមានសភាពយ៉ាងនេះ បុគ្គល​គួរសេព ។បេ។ ជនបទមាន​សភាពយ៉ាងនេះ បុគ្គលមិនគួរសេព ។បេ។ ជនបទមានសភាពយ៉ាងនេះ បុគ្គលគួរសេព ។បេ។ ត្រង់ពាក្យដែល តថាគតសម្តែងថា ម្នាលសារីបុត្រ តថាគតសម្តែងនូវបុគ្គល ថាមានពីរយ៉ាង គឺបុគ្គលគួរសេព ១ មិនគួរសេព ១ ដូច្នេះនុ៎ះ តើតថាគតសម្តែងអាស្រ័យ ហេតុដូចម្តេច ។ ម្នាលសារីបុត្រ កាល​បុគ្គលសេពនូវបុគ្គល មានសភាព​យ៉ាងណា អកុសលធម៌ទាំងឡាយ ចម្រើន​ឡើង កុសលធម៌ទាំងឡាយ សាបសូន្យ បុគ្គលមានសភាពយ៉ាងនោះ បុគ្គល​មិនគួរសេពឡើយ ។ ម្នាល​សារីបុត្រ កាលបុគ្គលសេពនូវបុគ្គលមានសភាព​យ៉ាងណា អកុសល​ធម៌​ទាំងឡាយសាបសូន្យ កុសលធម៌ទាំងឡាយ ចម្រើន​ឡើង បុគ្គលមានសភាព​យ៉ាងនោះ បុគ្គលគួរសេព ។ ត្រង់ពាក្យដែលតថាគត​សម្តែងថា ម្នាល​សារីបុត្រ តថាគតសម្តែងនូវបុគ្គល ថាមានពីរ​យ៉ាង គឺបុគ្គល​គួរសេព ១ មិនគួរសេព ១ ដូច្នេះនុ៎ះ គឺតថាគតសម្តែងសំដៅហេតុនេះឯង ។ ម្នាល​សារីបុត្រ ធម៌ដែលតថាគតសម្តែងដោយសង្ខេបនេះឯង អ្នកត្រូវយល់​សេចក្តី​ ដោយពិស្តារ យ៉ាងនេះចុះ ។</p>
        <p><a class='ref km' id='km233' href='#km233'>២៣៣</a>ម្នាលសារីបុត្រ ធម៌ដែលតថាគតសម្តែងហើយដោយ​សង្ខេប​នេះ បើពួកក្សត្រិយ៍ទាំងអស់ ដឹងច្បាស់នូវសេចក្តីដោយពិស្តារយ៉ាងនេះ ការដឹងច្បាស់​ របស់ពួកក្សត្រិយ៍ទាំងអស់នោះ រមែងប្រព្រឹត្តទៅដើម្បី​ប្រយោជន៍ ដើម្បីសេចក្តី​សុខ​អស់កាលដ៏យូរ ។ ម្នាលសារីបុត្រ ធម៌ដែល​តថាគត​សម្តែងហើយ ដោយ​សង្ខេបនេះ បើពួកព្រាហ្មណ៍ទាំងអស់ក្តី . . . ម្នាលសារីបុត្រ បើពួកវេស្សៈទាំង​អស់ក្តី . . . ម្នាលសារីបុត្រ បើពួកសុទ្ទៈទាំង​អស់ក្តី ដឹងច្បាស់សេចក្តីដោយ​ពិស្តារយ៉ាងនេះ ការដឹងច្បាស់របស់ ពួក​សុទ្ទៈ​ទាំងអស់នោះ រមែងប្រព្រឹត្តទៅ​ដើម្បី​ប្រយោជន៍ ដើម្បីសេចក្តីសុខ អស់ កាលដ៏យូរ ។ ម្នាលសារីបុត្រ ធម៌ដែល​តថាគតសម្តែងដោយសង្ខេបនេះ បើលោក ព្រមទាំងទេវលោក មារលោក ព្រហ្មលោក ទាំងពួកសត្វ ព្រមទាំង​សមណៈនិងព្រាហ្មណ៍ ទាំងមនុស្សជា​សម្មតិទេព និងមនុស្សដ៏សេស ដឹង​ច្បាស់​សេចក្តីដោយពិស្តារយ៉ាងនេះ ការដឹង​ច្បាស់របស់លោក ព្រមទាំងទេវ​លោក មារលោក ព្រហ្មលោក ទាំងពពួកសត្វ ព្រមទាំងសមណៈនិង​ព្រាហ្មណ៍ ទាំងមនុស្សជាសម្មតិទេព និងមនុស្សដ៏សេស​នោះ រមែងប្រព្រឹត្ត​ទៅដើម្បីប្រយោជន៍ ដើម្បីសេចក្តីសុខ អស់កាលដ៏យូរ ។ លុះព្រះមាន-ព្រះភាគ សម្តែងសូត្រនេះចប់ហើយ ព្រះសារីបុត្រមានអាយុ គឺមាន​ចិត្ត ត្រេកអរ រីករាយហើយចំពោះភាសិត របស់ព្រះមានព្រះភាគ ។</p>
        <p>ចប់ សេវិតព្វាសេវិតព្វសូត្រ ទី ៤ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>