<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.3' lang='km'>
        <header>
            <ul>
            </ul>
            <h1>បេសលាតិមញ្ញនា​សូត្រ ទី ៣</h1>
        </header>
        <p><a class='ref km' id='km212' href='#km212'>២១២</a>សម័យ​មួយ ព្រះ​វង្គិសៈ​មាន​អាយុ នៅ​ក្នុង​អគ្គាឡវ​ចេតិយ ទៀប​ក្រុង​អាឡវី ជា​មួយ​នឹង​ឧបជ្ឈាយ៍ ឈ្មោះ​និគ្រោធកប្បៈ​ដ៏​មាន​អាយុ។ ក៏​សម័យ​នោះ​ឯង ព្រះ​វងី្គសៈ​មាន​អាយុ មើលងាយ​នូវ​ពួក​ភិក្ខុ​ដទៃ ដែល​មាន​សីល​ជាទី​ស្រឡាញ់ ដោយ​សេចក្ដី​ឈ្លាសវៃ​របស់​ខ្លួន។ លំដាប់​នោះ ព្រះ​វងី្គសៈ​មាន​អាយុ មាន​សេចក្ដី​ត្រិះរិះ​យ៉ាង​នេះ​ថា អើហ្ន៎ អាត្មា​អញ ពេញ​ជា​មិន​មាន​លាភ អើហ្ន៎ លាភ​មិន​មាន​ដល់​អាត្មា​អញ​ឡើយ អើហ្ន៎ អត្តភាព​ជា​មនុស្ស អាត្មា​អញ​បាន​ដោយ​អាក្រក់ អើហ្ន៎ អត្តភាព​ជា​មនុស្ស អាត្មា​អញ មិន​បាន​ដោយ​ល្អ​ទេ ព្រោះ​អាត្មា​អញ មើលងាយ​ពួក​ភិក្ខុ​ដទៃ ដែល​មាន​សីល​ជាទី​ស្រឡាញ់ ដោយ​សេចក្ដី​ឈ្លាសវៃ​របស់​ខ្លួន។</p>
        <p><a class='ref km' id='km213' href='#km213'>២១៣</a>លំដាប់​នោះ ព្រះ​វងី្គសៈ​មាន​អាយុ ក៏​ធ្វើ​សេចក្ដី​ក្ដៅក្រហាយ​របស់​ខ្លួន ឲ្យ​កើត​ឡើង​ដោយ​ខ្លួន​ឯង ហើយ​ពោល​នូវ​គាថា​ទាំងឡាយ​នេះ ក្នុង​វេលា​នោះ​ថា</p>
        <p>ម្នាល​អ្នក​ជា​សាវ័ក​ព្រះ​គោតម អ្នក​ចូរ​លះបង់ នូវ​ចិត្ត​មានះ​ចេញ ចូរ​លះបង់​នូវ​គន្លង​នៃ​មានះ ក្នុង​កាយ​នេះ​ចេញ បុគ្គល​ដែល​មាន​សេចក្ដី​ក្ដៅក្រហាយ អស់​កាល​ជា​យូរ​អង្វែង គួរតែ​លះបង់​នូវ​គន្លង​នៃ​មានះ ក្នុង​កាយ​នេះ កុំ​ឲ្យ​សេសសល់ ពពួក​សត្វ​ដែល​ប្រឡាក់ ដោយ​សេចក្ដី​លុប​គុណ ដែល​ត្រូវ​មានះ​បៀតបៀន​ហើយ រមែង​ធ្លាក់​ទៅ​ក្នុង​នរក ពួក​ជន ដែល​ត្រូវ​មានះ​បៀតបៀន​ហើយ តែង​ទៅ​កើត​ក្នុង​នរក សោកសៅ អស់​រាត្រី​ជា​យូរ​អង្វែង ភិក្ខុ​ដែល​ឈ្នះ​កិលេស​ដោយ​មគ្គ ប្រតិបត្តិ​ដោយ​ប្រពៃ រមែង​មិន​សោកសៅ ក្នុង​កាល​ណា​ម្ដង​ឡើយ រមែង​បាន​នូវ​សេចក្ដី​សរសើរ និង​សេចក្ដី​សុខ អ្នក​ប្រាជ្ញ​ទាំងឡាយ​ហៅ​ភិក្ខុ​នោះ ដែល​មាន​សភាព​ដូច្នោះ​ថា ជា​អ្នក​ឃើញ​ធម៌ ហេតុ​ដូច្នោះ ភិក្ខុ​ក្នុង​សាសនា​នេះ ជា​អ្នក​មិន​រឹង​ត្អឹង មាន​ព្យាយាម លះបង់​នូវ​នីវរណៈ​ទាំងឡាយ ជា​អ្នក​បរិសុទ្ធ លះបង់​មានះ​មិន​ឲ្យ​សេសសល់ ហើយ​ធ្វើ​នូវ​ទី​បំផុត នៃ​កិលេស​ដោយ​វិជ្ជា ជា​អ្នក​ស្ងប់រម្ងាប់។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>