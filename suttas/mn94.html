<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn94' lang='km'>
        <header>
            <ul>
            </ul>
        </header>
        <p><a class='ref km' id='km47' href='#km47'>៤៧</a>ខ្ញុំបានស្តាប់មកយ៉ាងនេះ ។ សម័យមួយ ឧទេនភិក្ខុមានអាយុ នៅក្នុង​ខេមិយម្ពវ័ន (ព្រៃស្វាយ ឈ្មោះខេមិយៈ) ជិតក្រុងពារាណសី ។ ក៏សម័យនោះ ព្រាហ្មណ៍ឈ្មោះឃោដមុខ បានមកដល់ក្រុងពារាណសី​ដោយកិច្ចការណាមួយ ។ លំដាប់នោះ ឃោដមុខព្រាហ្មណ៍ ដើរចង្រ្កមទៅ ដើរចង្រ្កមមក ដើម្បីសម្រាកស្មង​បន្តិច រួចចូលសំដៅទៅកាន់ខេមិយម្ពវ័ន ។ សម័យនោះឯង ឧទេនភិក្ខុមានអាយុ កំពុងចង្រ្កមក្នុងទីវាល ។ ខណៈនោះ ឃោដមុខព្រាហ្មណ៍ ចូលសំដៅ​​ទៅរកឧទេនភិក្ខុមានអាយុ ត្រង់កន្លែង​ដែលលោកនៅ លុះចូលទៅដល់ហើយ ក៏ពោលពាក្យរាក់ទាក់សំណេះ សំណាលទៅរកឧទភេក្ខុមានអាយុ លុះបញ្ចប់ពាក្យដែលគួររីករាយ នឹង​ពាក្យ​ដែល​គួររលឹកហើយ ដើរចង្រ្កមតាមឧទេនភិក្ខុមានអាយុ ដែលកំពុង​ចង្រ្កម​និយាយយ៉ាងនេះបណ្តើរថា បពិត្រសមណៈ​ដ៏​ចម្រើន ​ផ្នួសប្រកប​ដោយ​ធម៌មិនមានទេ សេចក្តីចូលចិត្ត​របស់ខ្ញុំក្នុងផ្នួសនេះយ៉ាងនេះ បានជា​ខ្ញុំចូលចិត្តដូច្នោះ ព្រោះមិនឃើញជនទាំងឡាយ មានសភាពដូចលោក​ដ៏​ចម្រើន​​​ផង ព្រោះមិនឃើញធម៌ក្នុងផ្នួសនេះផង ។</p>
        <p><a class='ref km' id='km48' href='#km48'>៤៨</a>កាលឃោដមុខព្រាហ្មណ៍ និយាយយ៉ាងនេះហើយ ឧទេភិក្ខុ​មានអាយុ ក៏ចុះអំពីទីចង្រ្កមចូលទៅកាន់វិហារ ហើយអង្គុយលើអាសនៈ ដែល​គេ​ក្រាលបំរុង​ទុក ។ ចំណែកឃោដមុខព្រាហ្មណ៍ ក៏ចុះអំពីទីចង្រ្កម ហើយ​ចូលទៅកាន់វិហារ ឋិតក្នុង​ទីដ៏សមគួរដែរ ។ លុះឃោដមុខព្រាហ្មណ៍ ឋិតក្នុងទីដ៏សមគួរហើយ ទើបឧទេនភិក្ខុ​មានអាយុ និយាយដូច្នេះថា ម្នាលព្រាហ្មណ៍ អាសនៈទាំងឡាយមានគ្រប់គ្រាន់ ប្រសិនបើអ្នកត្រូវការ​អញ្ជើញ​អង្គុយចុះ ។ ឃោដមុខព្រាហ្មណ៍ឆ្លើយថា យើងរង់ចាំ​ឧទេនភិក្ខុ​ដ៏​ចម្រើន​ទេតើ យើងមិនហ៊ានអង្គុយលើអាសនៈនុ៎ះទេ ព្រោះថាបុគ្គល​ប្រហែល​ដូចខ្ញុំ បើគេមិនអញ្ជើញមុន ហើយធ្វើម្តេច​នឹង​ហ៊ាន​អង្គុយ​លើ​អាសនៈ ។ លំដាប់នោះ ឃោដមុខព្រាហ្មណ៍ កាន់យកអាសនៈដ៏ទាបមួយ ហើយអង្គុយក្នុងទីដ៏​សមគួរ ។ ​លុះឃោដមុខព្រាហ្មណ៍​ អង្គុយក្នុងទីដ៏សម​គួរហើយ​បាននិយាយដូច្នេះ នឹង​ឧទេនភិក្ខុមានអាយុថា ​​​បពិត្រ​សមណ​ដ៏​ចម្រើន​ ផ្នួសប្រកបដោយធម៌មិន​មានទេ​ សេចក្តីចូលចិត្តរបស់ខ្ញុំ ក្នុងផ្នួស​យ៉ាង​នេះ បានជាខ្ញុំចូលចិត្តដូច្នោះ ព្រោះមិនឃើញជន​ទាំងឡាយ​មាន​សភាព​ដូចលោកដ៏ចម្រើនផង ព្រោះមិនឃើញធម៌ ក្នុងផ្នួសនេះផង ។ ​ឧទេន​ភិក្ខុ​​តបថា ម្នាលព្រាហ្មណ៍ ប្រសិនបើអ្នកត្រូវការ ចង់ដឹងភាសិត​​ដែល​គួរ​​ដឹង ត្រូវឃាត់ភាសិតដែលគួរឃាត់របស់អាត្មា បើអ្នកមិនដឹងនូវ សេចក្តីនៃភាសិតណា​របស់អាត្មាទេ អ្នកត្រូវសួរក្នុងភាសិតនោះ នឹង​អាត្មា​តទៅ​ទៀតថា បពិត្រឧទេនដ៏​ចម្រើនភាសិតនេះដូចម្តេច សេចក្តីនៃភាសិត​នេះ​ដូចម្តេច កាលបើធ្វើយ៉ាងនេះហើយ​​ យើងទាំង ២ នាក់ទើបគួរនឹង​ចរចារ​គ្នា ក្នុងភាសិតនុ៎ះតទៅទៀតបាន ។ ឃោដមុខ​ព្រាហ្មណ៍​ឆ្លើយថា ខ្ញុំត្រូវដឹង​នូវ​ភាសិតដែលគួរដឹង ត្រូវឃាត់នូវភាសិតដែលគួរឃាត់ របស់​ឧទេន​ដ៏​ចម្រើន ​តែថាបើខ្ញុំមិនដឹងនូវសេចក្តីនៃភាសិតណា របស់ឧទេន ដ៏ចម្រើនទេ ខ្ញុំនឹង​​សួរ​នូវឧទេនដ៏ចម្រើនក្នុងភាសិតនោះ តទៅទៀតថា បពិត្រឧទេនដ៏​ចម្រើន​​​ ភាសិតនេះដូចម្តេច សេចក្តីនៃភាសិតនេះដូចម្តេច លុះធ្វើយ៉ាង​នេះ​ហើយ យើងទាំង ២ នាក់ ទើបគួរនឹងចរចាគ្នា ក្នុង​ភាសិត​នុ៎ះ តទៅទៀតបាន ។</p>
        <p><a class='ref km' id='km49' href='#km49'>៤៩</a>ឧទេនភិក្ខុតបថា ម្នាលព្រាហ្មណ៍ បុគ្គល ៤ ពួកនេះមាន​ក្នុង​លោក​ ​បុគ្គល ៤ ពួកតើដូចម្តេច ម្នាលព្រាហ្មណ៍ បុគ្គលខ្លះក្នុងលោកនេះ ជាអ្នកកំដៅខ្លួនឯង​ ទាំងបានប្រកបរឿយ ៗ នូវការព្យាយាមកំដៅខ្លួនឯង ១ ម្នាលព្រាហ្មណ៍ មួយទៀត បុគ្គលខ្លះក្នុងលោកនេះ ជាអ្នកកំដៅបុគ្គលដទៃ ទាំងបានប្រកបរឿយ ៗ នូវការ​ព្យាយាម​កំដៅបុគ្គលដទៃ ១ ម្នាលព្រាហ្មណ៍ មួយទៀត បុគ្គលខ្លះក្នុងលោកនេះកំដៅខ្លួនឯង ទាំងបានប្រកបរឿយ ៗ នូវការព្យាយាមកំដៅខ្លួនឯងផង កំដៅបុគ្គលដទៃ ទាំងបានប្រកបរឿយ ៗ នូវការព្យាយាមកំដៅបុគ្គលដទៃផង ១ ម្នាលព្រាហ្មណ៍ មួយទៀត បុគ្គលខ្លះ ក្នុងលោកនេះ ជាអ្នកមិនកំដៅខ្លួនឯង ទាំងមិនបានប្រកបរឿយ ៗ នូវការ​ព្យាយាម​​កំដៅខ្លួនឯង ជាអ្នកមិនកំដៅបុគ្គលដទៃ ទាំងមិនបាន​ប្រកបរឿយ ៗ នូវការព្យាយាមកំដៅបុគ្គលដទៃ បុគ្គលនោះ មិនកំដៅ​ខ្លួនឯង មិនកំដៅបុគ្គលដទៃ មិនមានសេចក្តីស្រេចឃ្លាន មានតែសេចក្តី​រំលត់​ទុក្ខ ត្រជាក់ត្រជុំទទួលសេចក្តីសុខ មានខ្លួនដ៏ប្រសើរ ១ ម្នាល​ព្រាហ្មណ៍ បណ្តា​បុគ្គលទាំង ៤ ពួកនេះ តើបុគ្គលណាអាចញ៉ាំង​ចិត្ត​អ្នក ឲ្យត្រេកអរបាន ។ ឃោជមុខ​ព្រាហ្មណ៍តបថា បពិត្រឧទេនដ៏ចម្រើន​ បុគ្គលណា កំដៅខ្លួនឯង ទាំងបានប្រកបរឿយ ៗ នូវការព្យាយាម​កំដៅ​ខ្លួនឯង បុគ្គលនេះ មិនអាច​ញ៉ាំងចិត្តខ្ញុំឲ្យត្រេកអរបានទេ បពិត្រឧទេនដ៏​ចម្រើន ​​​បុគ្គលណា កំដៅ​បុគ្គល​ដទៃ ទាំងបានប្រកបរឿយ ៗ នូវការ​ព្យាយាម​កំដៅបុគ្គលដទៃ បុគ្គល​នេះ​ឯង មិនអាចញ៉ាំងចិត្តខ្ញុំ ឲ្យត្រេកអរបានទេ បពិត្រ​​ឧទេនដ៏ចម្រើន​បុគ្គល​ណា កំដៅខ្លួនឯង ទាំងបានប្រកបរឿយ ៗ នូវការ​ព្យាយាម​កំដៅខ្លួនឯងផង កំដៅបុគ្គលដទៃ ទាំងបានប្រកបរឿយ ៗ នូវការព្យាយាមកំដៅ​បុគ្គល​ដទៃ​ផង បុគ្គលនេះឯង មិនអាចញ៉ាំងចិត្តខ្ញុំ ឲ្យ​ត្រេកអរ​បានទេ បពិត្រឧទេន ដ៏ចម្រើន លុះតែបុគ្គលណា មិនកំដៅខ្លួនឯង ទាំង​មិនបានប្រកបរឿយ ៗ នូវការព្យាយាម កំដៅខ្លួនឯង មិនកំដៅបុគ្គល​ដ​ទៃ ទាំងមិនបានប្រកបរឿយ ៗ នូវការព្យាយាមកំដៅបុគ្គលដទៃ បុគ្គលនោះ​មិនបាន​កំដៅ​ខ្លួនឯងផង មិនបានកំដៅបុគ្គលដទៃផង មិនមាន​សេចក្តីស្រេច​ឃ្លាន មានតែសេចក្តីរំលត់ទុក្ខ ត្រជាក់ត្រជំទទួលសេចក្តីសុខ មានខ្លួន​ដ៏​ប្រសើរ​ក្នុងបច្ចុប្បន្ននេះ បុគ្គលនេះ ទើបអាចញ៉ាំងចិត្តខ្ញុំ ឲ្យត្រេកអរបាន ។ ឧទេនភិក្ខុ​សួរថា ម្នាលព្រាហ្មណ៍ ចុះហេតុអ្វីបានជាបុគ្គលទាំង ៣ ពួកនេះ មិនអាចញ៉ាំងចិត្តអ្នក​ឲ្យត្រេកអរបាន ។ ឃោមុខព្រាហ្មណ៍ឆ្លើយថា បពិត្រ​ឧទេន​ដ៏ចម្រើន បុគ្គលណា កំដៅខ្លួនឯង ទាំងបានប្រកបរឿយ ៗ នូវការ​ព្យាយាម​កំដៅខ្លួនឯង បុគ្គលនោះ ឈ្មោះថា ដុតកំដៅខ្លួន​ដែលប្រាថ្នា​សេចក្តី​សុខ ខ្ពើមសេចក្តីទុក្ខ ដោយហេតុនេះបាន​ជាបុគ្គលនេះ​ មិនអាច​ញ៉ាំងចិត្តខ្ញុំឲ្យត្រេកអរបានទេ បពិត្រឧទេនដ៏ចម្រើន បុគ្គលណា កំដៅ​បុគ្គល​ដទៃ​ ទាំងបានប្រកបរឿយ ៗ នូវការព្យាយាមកំដៅបុគ្គលដទៃ បុគ្គល​នោះ ឈ្មោះថា ដុតកំដៅបុគ្គលដទៃ ដែលប្រាថ្នាសេចក្តីសុខ ខ្ពើមសេចក្តីទុក្ខ ដោយហេតុ​នេះ បានជាបុគ្គលនេះ មិនអាចញ៉ាំងចិត្តខ្ញុំឲ្យត្រេកអរបានទេ បពិត្រឧទេនដ៏ចម្រើន បុគ្គលណា កំដៅខ្លួនឯង ទាំងបាន​ប្រកបរឿយ ៗ នូវការព្យាយាមកំដៅខ្លួនឯងផង កំដៅបុគ្គលដទៃ ទាំងបានប្រកបរឿយ ៗ នូវការព្យាយាមកំដៅបុគ្គលដទៃផង បុគ្គលនោះ ឈ្មោះថា ដុតកំដៅខ្លួន​ឯង​ផង បុគ្គលដទៃផង ដែលប្រាថ្នាសេចក្តីសុខ ខ្ពើមសេចក្តីទុក្ខ​ ដោយហេតុនេះ បានជាបុគ្គលនេះ មិនអាចញ៉ាំងចិត្តខ្ញុំ ឲ្យត្រេកអរ​បានទេ បពិត្រឧទេន​ដ៏ចម្រើន​ លុះតែបុគ្គលណា មិនកំដៅខ្លួនឯង ទាំងមិនប្រកបរឿយ ៗ នូវ​ការព្យាយាមកំដៅខ្លួនឯង មិនកំដៅបុគ្គលដទៃ ទាំងមិនប្រកបរឿយ ៗ នូវ​ការ​ព្យាយាមកំដៅបុគ្គលដទៃ បុគ្គលនោះ ឈ្មោះថា មិនកំដៅខ្លួនឯង មិន​កំដៅ​​បុគ្គលដទៃ មិនមានសេចក្តីស្រេកឃ្លាន មានតែសេចក្តីរំលត់ទុក្ខ ត្រជាក់​ត្រជំ ទទួល​សេចក្តីសុខ មានខ្លួនដ៏ប្រសើរ ក្នុងបច្ចុប្បន្ននេះ បុគ្គល​នោះ មិនបានឈ្មោះថា ដុតកំដៅខ្លួនឯងផង បុគ្គលដទៃផង ដែលប្រាថ្នា​សេចក្តី​សុខ ខ្ពើមសេចក្តីទុក្ខ ដោយហេតុនេះ ទើបបុគ្គល​នេះ អាចញ៉ាំងចិត្ត​ខ្ញុំ​ឲ្យ​ត្រេកអរបាន ។</p>
        <p><a class='ref km' id='km50' href='#km50'>៥០</a>ឧទេនភិក្ខុតបថា ម្នាលព្រាហ្មណ៍ បរិស័ទនេះមាន ២ ពួក បរិស័ទ ២ ពួកតើដូចម្តេចខ្លះ ម្នាលព្រាហ្មណ៍ បរិស័ទខ្លះក្នុងលោកនេះ ប្រកបដោយ​សេចក្តី​ត្រេកអរ ក្នុងកែវមណីនឹងកុណ្ឌលទាំងឡាយ ហើយ​ស្វែងរកកូនប្រពន្ធ ស្វែងរកខ្ញុំស្រី ខ្ញុំប្រុស ស្វែងរកស្រែចម្ការ ស្វែងរក​មាស​ប្រាក់ ១ ម្នាលព្រាហ្មណ៍ មួយទៀត បរិស័ទខ្លះក្នុងលោកនេះ មិនប្រាកដប​ដោយ​​​សេចក្តីត្រេកអរក្នុងកែវមណី នឹងកុណ្ឌល​ទាំងឡាយទេ ហើយលះ​បង់​កូន​ប្រពន្ធ លះបង់ខ្ញុំស្រី ខ្ញុំប្រុស លះបង់ស្រែចម្ការ លះបង់មាសប្រាក់ រួច​ចេញ​ចាក​ផ្ទះចូលទៅកាន់ផ្នួស ១ ម្នាលព្រាហ្មណ៍ បុគ្គលណា​មិនកំដៅ​ខ្លួន​ឯង ទាំងមិនបានប្រកបរឿយ ៗ នូវការព្យាយាមកំដៅខ្លួនឯង មិនកំដៅ​បុគ្គល​ដទៃ ទាំងមិនបានប្រកបរឿយ ៗ នូវការព្យាយាមកំដៅបុគ្គលដទៃ​បុគ្គលនោះឈ្មោះថា មិនកំដៅខ្លួនឯង ទាំងមិនកំដៅបុគ្គលដទៃ មិនមាន​សេចក្តី​​ស្រេកឃ្លាន មានតែសេចក្តីរំលត់ទុក្ខត្រជាក់ត្រជំ ទទួលសេចក្តីសុខ មាន​ខ្លួន​ដ៏ប្រសើរ ក្នុងបច្ចុប្បន្ន​នេះ ​នែ​ព្រាហ្មណ៍ បរិស័ទណា​ដែលប្រកប​ដោយ​​​សេចក្តីត្រេកអរក្នុងកែវមណីនឹង​កុណ្ឌល ស្វែងរកកូនប្រពន្ធ ស្វែងរក​ខ្ញុំស្រី​ ខ្ញុំប្រុស​ ស្វែងរកស្រែចម្ការ ស្វែងរកមាស​ប្រាក់​ក្តី បរិស័ទណាដែលមិន ប្រកប​ដោយសេចក្តីត្រេកអរក្នុងកែវមណីនឹងកុណ្ឌល បានលះបង់កូន​ប្រពន្ធ លះបង់ខ្ញុំស្រីខ្ញុំប្រុស លះបង់ស្រែចម្ការ លះបង់មាសប្រាក់​ហើយ​ចេញ​ចាក​ផ្ទះចូលទៅកាន់ផ្នួសក្តី អ្នកពិចារណាបុគ្គលនេះមើល តើណា​ប្រសើរ​​ជាងក្នុងបរិស័ទណា ។ ឃោដមុខព្រាហ្មណ៍ឆ្លើយថា​ បពិត្រឧទេន​ដ៏​ចម្រើន បុគ្គល​ណា​មិនកំដៅខ្លួនឯង ទាំងមិនប្រកបរឿយ ៗ នូវការព្យាយាម​កំដៅ​ខ្លួនឯង មិនកំដៅ​បុគ្គលដទៃ ទាំងមិនប្រកបរឿយ ៗ នូវការព្យាយាម​កំដៅ​បុគ្គលដទៃ បុគ្គលនោះ​ឈ្មោះថា ​មិនកំដៅខ្លួនឯង មិនកំដៅបុគ្គល​ដទៃ មិនមានសេចក្តីស្រេកឃ្លាន មានតែ​សេចក្តីរំលត់ទុក្ខ ត្រជាក់ត្រជំ ទទួល​តែសេចក្តីសុខ មានខ្លួនដ៏ប្រសើរក្នុងបច្ចុប្បន្ននេះ ​បរិស័ទណា មិន​ប្រកប​​ដោយសេចក្តីត្រេកអរ ក្នុងកែវមណីនឹងកុណ្ឌល លះបង់កូននឹង​ប្រពន្ធ លះបង់ខ្ញុំស្រី​ ខ្ញុំប្រុស លះបង់ស្រែចម្ការ លះបង់មាសប្រាក់ រួចចេញ​ចាក​ផ្ទះ ចូលទៅកាន់ផ្នួស ខ្ញុំពិចារណាមើលឃើញតែបុគ្គលនេះ គ្រាន់​បើ​ជាង​​បរិស័ទនេះ ។ ឧទេនភិក្ខុឆ្លើយថា​ ម្នាលព្រាហ្មណ៍ ឥឡូវនេះ​អាត្មា​បាន​ដឹង សំដីរបស់អ្នកយ៉ាងនេះថា បពិត្រសមណៈ​ដ៏ចម្រើន​ ផ្នួស​ប្រកប​ដោយ​ធម៌​គ្មាន​ទេ សេចក្តីចូលចិត្តរបស់ខ្ញុំក្នុងផ្នួស​នេះយ៉ាងនេះ ក៏សេចក្តីចូលចិត្ត​នោះ​ឯង ព្រោះមិនបានឃើញជនទាំងឡាយ​ ដែល​មាន​​សភាពដូចជាលោកដ៏​​​ចម្រើនផង ព្រោះមិនឃើញធម៌ក្នុងផ្នួសនេះផង ។ ឃោដមុខ​ព្រាហ្មណ៍​តបថា បពិត្រឧទេន​ដ៏ចម្រើន សំដីដែលប្រកបដោយហេតុនោះ លោកម្ចាស់​បានសម្តែងហើយដល់ខ្ញុំព្រះករុណា​ ដោយពិតថា ផ្នួសប្រកបដោយ​ធម៌​មាន សេចក្តីចូលចិត្តរបស់ខ្ញុំព្រះករុណាក្នុងផ្នួសនុ៎ះយ៉ាងនេះ មួយ​ទៀត លោកម្ចាស់​ឧទេនដ៏ចម្រើន ចូរចាំទុកនូវខ្ញុំយ៉ាងហ្នឹងចុះ បុគ្គល ៤ ពួកណា​ដែលលោកម្ចាស់ឧទេនដ៏​ចម្រើន សម្តែងហើយដោយសង្ខេប មិន​ធ្វើ​​ឲ្យពិស្តារដល់ខ្ញុំព្រះករុណា សូមលោកម្ចាស់​ឧទេនដ៏ចម្រើន ញែកចែក​នូវ​បុគ្គល​ទាំង ៤ ពួកនេះ ដោយ​សេចក្តី​ពិស្តារដល់ខ្ញុំព្រះករុណា ដោយ​អាស្រ័យ​សេចក្តីអនុគ្រោះ ។ ឧទេនភិក្ខុឆ្លើយថា ម្នាល​ព្រាហ្មណ៍ បើដូច្នោះ ចូរ​អ្នក​ប្រុងស្តាប់ចុះ ចូរធ្វើទុកក្នុងចិត្តដោយប្រពៃចុះ អាត្មានឹងសម្តែង ។ ឃោដមុខ​​​ព្រាហ្មណ៍ ទទួលស្គាល់ពាក្យឧទេនភិក្ខុមានអាយុថា ព្រះករុណា​លោក​ដ៏ចម្រើន ។</p>
        <p><a class='ref km' id='km51' href='#km51'>៥១</a>ឧទេនភិក្ខុមានអាយុ បានពោលពាក្យនេះថា ម្នាលព្រាហ្មណ៍ ចុះ​បុគ្គល​កំដៅ​ខ្លួនឯងទាំងប្រកបរឿយ ៗ នូវការព្យាយាមកំដៅខ្លួនឯង តើ​ដូចម្តេច ម្នាល​ព្រាហ្មណ៍ បុគ្គលខ្លះក្នុងលោកនេះ ជាអចេលក៍ (អាក្រាត) លះបង់មារយាទល្អ ស៊ីលិទ្ធដៃ (នឹងជម្រះឧច្ចារៈ​ដោយម្រាមដៃ) បើមាន​គេ​ហៅ​ថាចូរមក ក៏មិនមក គេឃាត់ថាឈប់ក៏មិនឈប់ មិនត្រេកអរ​នឹងភត្ត​ដែល​​​គេនំា​មកមុន មិនត្រេកអរ​នឹងភត្តដែលគេធ្វើចំពោះខ្លួន មិនត្រេកអរ​នឹង​កិច្ច​និមន្តន៍ អចេលក៍នោះ មិនទទួល​ភត្តអំពីមាត់ឆ្នាំង មិនទទួលភត្ត​អំពី​មាត់​កញ្ជើ ​មិនទទួល​ភត្តដែលគេនំាមកកន្លង​ធរណីទា្វរ មិនទទួលភត្ត​ដែល​គេនំាមកកន្លងកំណាត់ឈើ មិនទទួលភត្តដែលគេនំា​មកកន្លងអង្រែ មិន​ទទួល​ភត្ត របស់មនុស្សពីរនាក់កំពុងបរិភោគ មិនទទួលភត្តរបស់​ស្រ្តីមាន​គភ៌ មិន​ទទួល​ភត្តរបស់ស្រ្តីដែលកំពុងបំបៅកូន មិនទទួលភត្តរបស់ស្រ្តី​ដែល​​កំពុង​នៅរួមនឹងបុរស មិនទទួលភត្តដែលពួកសាវ័ក អចេលក៍អង្គាស​មក មិន​ទទួលភត្តក្នុងទីដែលមានឆ្កែចំា មិន​ទទួល​ភត្តក្នុងទីដែល​មាន​រុយ​រោម មិនស៊ីត្រី មិនស៊ីសាច់ មិនផឹកសុរា មិនផឹកមេរ៍យ មិនផឹកទឹកថ្នាំដែល​ត្រាំ​ដោយស្រូវទាំងពួង អចេលក៍​នោះទទួល​ភត្តចំពោះតែផ្ទះមួយ ញុំាងអត្ត​ភាព​​ឲ្យ​ប្រព្រឹត្តទៅដោយ ដុំបាយ​មួយពំនូតខ្លះ ទទួលភត្ត​ចំពោះ​តែ​ក្នុង​ផ្ទះ​ពីរ ញុំាងអត្តភាព​ឲ្យ​ប្រព្រឹត្តទៅដោយដុំបាយ​ពីរ​​ពំនូតខ្លះ ។បេ។ ទទួល​ភត្ត​ចំពោះ​តែក្នុងផ្ទះ ៧ ញុំាងអត្តភាព​ឲ្យ​ប្រព្រឹត្តទៅដោយ​ដុំបាយ ៧ ពំនូតខ្លះ ញុំាង​អត្តភាព​ឲ្យ​ប្រព្រឹត្តទៅដោយភត្ត ១ ភាជន៍តូចខ្លះ ញុំាងអត្ត​ភាព​ឲ្យ​ប្រព្រឹត្ត​ទៅដោយភត្ត ២ ភាជន៍តូចខ្លះ ញុំាងអត្តភាព​ឲ្យ​ប្រព្រឹត្តទៅដោយ ភត្ត ៣ ភាជន៍តូចខ្លះ ។បេ។ ញុំាងអត្តភាពឲ្យប្រព្រឹត្តទៅដោយភត្ត ៧ ភាជន៍​តូចខ្លះ ស៊ីអាហាររំលង ១ ថ្ងៃខ្លះ ស៊ីអាហាររំលង ២ ថ្ងៃខ្លះ ។បេ។ ស៊ីអាហារ​រំលង ៧ ថ្ងៃខ្លះ អចេលក៍ប្រកបដោយសេចក្តីព្យាយាម ក្នុង​ការផ្លាស់ប្តូរ​នូវ​ការបរិភោគ​ភត្ត រំលងកន្លះ​ខែខ្លះ មានសភាពយ៉ាងនេះដូច្នេះឯង អចេលក៍​នោះ មានបន្លែ​ស្រស់ជាអាហារខ្លះ​ មានអង្ករស្រងែជាអាហារខ្លះ មានស្កួយ​ជា​អាហារខ្លះ មានកំទេចស្បែក (​ចំនៀរស្បែក) ជាអាហារខ្លះ មានជ័រជា​អាហារ​ខ្លះ មានស្លែឬសារាយ ជាអាហារខ្លះ មានកុណ្ឌក​ជា​អាហារខ្លះ មាន​បាយ​ក្តាំងជាអាហារខ្លះ មានម្សៅជាអាហារខ្លះ មានស្មៅជាអាហារ​ខ្លះ មានអាចម៍គោ ជាអាហារខ្លះ មានមើមនឹងផ្លែឈើក្នុងព្រៃជាអាហារខ្លះ បរិភោគ​តែផ្លែឈើដែលជ្រុះឯងខ្លះ អចេលក៍នោះ ទ្រទ្រង់​សំពត់សម្បក​ធ្មៃ​ខ្លះ ទ្រទ្រង់​សំពត់ដែល​ត្បាញលាយគ្នាខ្លះ ទ្រទ្រង់សំពត់ដែលបកចេញអំពី​សាកសពខ្លះ ទ្រទ្រង់​សំពត់បង្សុកូលខ្លះ ទ្រទ្រង់សំបកឈើខ្លះ ទ្រទ្រង់​ស្បែក​ខ្លា​ខ្លះ ទ្រទ្រង់​ស្បែកខ្លាទាំង​ក្រចកខ្លះ ទ្រទ្រង់ស្បូវក្រងខ្លះ ទ្រទ្រង់សំពត់​ត្បាញ​​ដោយសំបកក្រចៅខ្លះ ទ្រទ្រង់​ចំរៀក​ក្តារ​ ជាសំពត់ខ្លះ ទ្រទ្រង់​សំពត់​កម្ពល ដែលត្បាញដោយសក់មនុស្សខ្លះ ទ្រទ្រង់​សំពត់កម្ពល​ដែល​ត្បាញ​​ដោយរោម​កន្ទុយសេះខ្លះ ទ្រទ្រង់សំពត់ដែលត្បាញ​ដោយស្លាប​មៀម​ខ្លះ​ទុក សក់នឹងពុកមាត់ប្រព្រឹត្តកាន់វត្ត ក្នុងការព្យាយាម​ទុកសក់​នឹងពុក​មាត់​​ខ្លះ ឈរសម្រឹងហាមឃាត់នូវអាសនៈខ្លះ អង្គុយច្រហោងប្រព្រឹត្តកាន់​វត្ត​​ក្នុង​ការព្យាយាមអង្គុយច្រហោងខ្លះ ដេក​លើបន្លា សម្រេច​ការ​ដេក​លើ​បន្លា​ខ្លះ ប្រព្រឹត្ត​កាន់​វត្តចុះត្រាំទឹក ១ ថ្ងៃ ៣ ដង គឺ ព្រឹក ថ្ងៃត្រង់ ល្ងាចខ្លះ អចេលក៍​ប្រកប​ការ​​ព្យាយាមដុតកំដៅកាយ ច្រើនប្រការ មានសភាព​យ៉ាង​នេះ​ដូច្នេះឯង ម្នាលព្រាហ្មណ៍ នេះហៅថា បុគ្គលកំដៅខ្លួនឯង ប្រកបការ​ព្យាយាម​ដុតកំដៅ​ខ្លួនឯង ។</p>
        <p><a class='ref km' id='km52' href='#km52'>៥២</a>ម្នាលព្រាហ្មណ៍ ចុះបុគ្គលកំដៅអ្នកដទៃ ប្រកបការព្យាយាម​ដុត​កំដៅ​អ្នកដទៃ តើដូចម្តេច ម្នាលព្រាហ្មណ៍ បុគ្គលខ្លះក្នុងលោកនេះ ជាអ្នក​សម្លាប់​ចៀម ជាអ្នកសម្លាប់ជ្រូក ជាអ្នកសម្លាប់សត្វស្លាប ជាអ្នកសម្លាប់ម្រឹគ ជាព្រាន ​​ជាអ្នក​សម្លាប់ត្រី ជាអ្នកល្មួច ជាអ្នក​សម្លាប់ចោរ ជានាយគុក ពុំនោះ​សោត បុគ្គលណាមួយ ជាអ្នកធ្វើការងារអាក្រក់ ម្នាល​ព្រាហ្មណ៍ នេះហៅថា បុគ្គល​ដុតកំដៅអ្នកដទៃ ប្រកបការព្យាយាមដុតកំដៅអ្នកដទៃ ។</p>
        <p><a class='ref km' id='km53' href='#km53'>៥៣</a>ម្នាលព្រាហ្មណ៍ ចុះបុគ្គលអ្នកដុតកំដៅខ្លួនឯង ប្រកបការ​ព្យាយាម​​ដុត​កំដៅ​ខ្លួនឯងផង កំដៅអ្នកដទៃ ប្រកបការ​ព្យាយាម​ដុត​កំដៅ​អ្នក​ដទៃផង តើដូចម្តេច ម្នាល​ព្រាហ្មណ៍ បុគ្គលខ្លះក្នុងលោកនេះ ជាក្សត្រ​ទ្រង់​រាជ្យ ដែលបានមុទ្ធាភិសេករួច​ហើយក្តី ជាព្រាហ្មណ៍មហាសាលក្តី ព្រះរាជា​ឬព្រាហ្មណ៍នោះ ឲ្យគេសាងរោង​សម្រាប់​ទទួលភ្ញៀវយ៉ាង​ថ្មី ក្នុង​ទិស​​ខាងកើតនៃនគរ ហើយកោរសក់ ពុកមាត់ នឹងពុកចង្កា ស្លៀកដណ្តប់​ស្បែក​ខ្លា​​ទាំងក្រចក លាបស្រឡាបកាយដោយ ទឹកដោះថ្លា​នឹង​ប្រេង អែះ​ខ្នង​ដោយ​ស្នែងនៃម្រឹគ ហើយចូលទៅកាន់រោងសម្រាប់ទទួលភ្ញៀវ ព្រម​ទាំង​មហេសី នឹងព្រាហ្មណ៍ជាបុរោហិត ព្រះរាជាឬព្រាហ្មណ៍​នោះ ក៏សម្រេច សេយ្យា​លើផែនដី ប្រាសចាកកម្រាល ដែលគេលាបពណ៌ខៀវក្នុងទីនោះ ទឹកដោះណា មានក្នុងដោះមួយ របស់មេគោមួយដែលមានកូនខ្ចី ព្រះរាជា​ឬ​ព្រាហ្មណ៍ ក៏ចិញ្ចឹមជីវិតដោយទឹកដោះនោះ ទឹកដោះណាមានក្នុងដោះទី ២ មហេសីក៏ចិញ្ចឹមជីវិតដោយ​ទឹក​ដោះ​នោះ ទឹកដោះណា មានក្នុងដោះទី ៣ ព្រាហ្មណ៍ជា​បុរោហិត ក៏ចិញ្ចឹមជីវិតដោយ​ទឹកដោះនោះ ទឹកដោះណា មាន​ក្នុង​ដោះទី ៤ ក៏បូជាភ្លើង​ដោយទឹកដោះនោះ កូនគោ​ចិញ្ចឹម​ជីវិត​ដោយ​ទឹកដោះដ៏សេស ព្រះរាជាឬព្រាហ្មណ៍នោះ​មានវាចាយ៉ាងនេះថា គោ​ឈ្មោល​​ទាំងប៉ុណ្ណេះ ចូរគេសម្លាប់ដើម្បីយ័ញ្ញចុះ កូនគោឈ្មោល​ទាំង​ប៉ុណ្ណេះ ចូរគេ​សម្លាប់​ដើម្បីយ័ញ្ញចុះ កូនគោញីទាំងប៉ុណ្ណេះ ចូរគេសម្លាប់ ដើម្បី​យ័ញ្ញ​ចុះ ពពែទាំងប៉ុណ្ណេះ ចូរគេសម្លាប់ដើម្បីយ័ញ្ញចុះ ចៀម​ទាំង​ប៉ុណ្ណេះ ចូរគេសម្លាប់ដើម្បី​យ័ញ្ញចុះ ឈើទាំងប៉ុណ្ណេះ ចូរគេកាប់​ដើម្បី​ប្រយោជន៍​ដល់ប្រាសាទចុះ ទ្រព្យទាំង​ប៉ុណ្ណេះ ចូរពុកផុយទៅដើម្បីលំបាក (ដល់ម្ចាស់ទ្រព្យ) ចុះ មួយទៀត ជនទាំង​ឡាយណា ដែលជាខ្ញុំក្តី ​ជាអ្នក​បម្រើ​ក្តី ជាកម្មករក្តី របស់ព្រះរាជាឬព្រាហ្មណ៍នោះ ជនទាំងនោះត្រូវ​អាជា្ញគម្រាម ត្រូវភ័យគម្រាម មានមុខទទឹកដោយទឹកភ្នែក ទួយយំ​ធ្វើ​បរិកម្ម ម្នាល​ព្រាហ្មណ៍​នេះហៅថា បុគ្គលកំដៅខ្លួនឯង ប្រកបការព្យាយាមកំដៅ​ខ្លួនឯង​ផង កំដៅអ្នកដទៃ ប្រកប​ការព្យាយាម​កំដៅអ្នកដទៃផង ។</p>
        <p><a class='ref km' id='km54' href='#km54'>៥៤</a>ម្នាលព្រាហ្មណ៍ ចុះបុគ្គលមិនកំដៅខ្លួនឯង ទាំងមិនប្រកបការ​ព្យាយាមកំដៅខ្លួនឯង មិនកំដៅអ្នកដទៃ ទាំងមិនប្រកបការព្យាយាម​កំដៅ​អ្នក​ដទៃតើដូចម្តេច បុគ្គលនោះមិនកំដៅខ្លួនឯង មិនកំដៅអ្នកដទៃ មិនមាន​សេចក្តី​ស្រេកឃ្លាន មានតែ​សេចក្តីរំលត់ទុក្ខ ត្រជាក់ត្រជំ ទទួលសេចក្តីសុខ មាន​ខ្លួន​ដ៏ប្រសើរ ក្នុងបច្ចុប្បន្ន​នេះ ម្នាល​​​ព្រាហ្មណ៍ ព្រះតថាគតកើត​ឡើង​ក្នុង​លោក ព្រះអង្គឆ្ងាយចាកសេចក្តីសៅហ្មងគ្រប់យ៉ាង ព្រះអង្គត្រាស់ដឹង នូវ​ញេយ្យ​ធម៌ទាំងពួង ដោយប្រពៃចំពោះព្រះអង្គ ព្រះអង្គបរិបូណ៌ដោយ​វិជា្ជ​និង​ចរណៈ គឺ​សេចក្តីចេះដឹងនឹងក្រិត្យដែលព្រះអង្គគប្បី​ប្រព្រឹត្ត ព្រះអង្គ​មាន ​ដំណើរទៅកាន់ព្រះនិព្វាន ព្រះអង្គទ្រង់ជ្រាបច្បាស់នូវត្រៃលោក ព្រះអង្គប្រសើរ ដោយសីលាទិគុណរកបុគ្គលណាមួយ​ស្មើគ្មាន ព្រះអង្គ​ជា​អ្នក​​​ទូន្មាន​នូវបុរសដែលគួរទូន្មានបាន ព្រះអង្គជាគ្រូនៃ​ទេវតា​ និង​មនុស្ស​ទាំងឡាយ ព្រះអង្គបាន​ត្រាស់ដឹងនូវអរិយសច្ចធម៌ ព្រះអង្គលែងវិល​ត្រឡប់​មក​កាន់​​ភព​ថ្មី​ទៀត ព្រះតថាគត​នោះ ទ្រង់បានធ្វើឲ្យជាក់ច្បាស់ដោយ​ប្រាជ្ញា​ចំពោះ​ព្រះអង្គ នូវលោកនេះ ព្រមទាំងទេវ​លោក មារលោក ព្រហ្មលោក នូវពពួកសត្វ ព្រមទាំង​សមណព្រាហ្មណ៍ ទាំង​មនុស្ស​ជា​សម្មតិ​​ទេព និងមនុស្សដ៏សេស ហើយប្រកាស ទ្រង់សម្តែងធម៌មានលំអបទដើម មាន​លំអបទកណ្តាល នឹងបទចុង ព្រះអង្គប្រកាសព្រហ្មចរិយធម៌ ព្រមទាំង​អត្ថ ព្រមទាំងព្យញ្ជនៈ ពេញបរិបូណ៌បរិសុទ្ធទាំងអស់ ។ គហបតីក្តី កូន​គហបតី​ក្តី បុគ្គលកើតក្រោយក្នុង​ត្រកូលណាមួយក្តី ស្តាប់ធម៌នោះ លុះ​បុគ្គល​​នោះស្តាប់ធម៌នោះហើយ បានចំពោះនូវសទ្ធា ក្នុងព្រះតថាគត ។ បុគ្គល​នោះ​ប្រកបព្រមដោយការបានចំពោះ នូវ​សទ្ធានោះ ហើយមាន សេចក្តីពិចារណា ដូច្នេះថា ការនៅគ្រប់គ្រងផ្ទះ ចង្អៀតណាស់ ជាផ្លូវហូរ​មក​នៃ​ធូលី គឺ​កិលេស មានតែបព្វជ្ជា ទើបមានឳកាស បុគ្គល​អ្នក​នៅ​គ្រប់​គ្រង​ផ្ទះមិន​ងាយនឹងប្រព្រឹត្ត​ព្រហ្មចរិយធម៌ ឲ្យបរិបូណ៌តែមួយយ៉ាង បរិសុទ្ធ​តែ​មួយ​​យ៉ាង ឲ្យដូចជាស័ង្ខដែលគេខាត់ឡើយ បើដូច្នោះ គួរតែអាត្មា​អញ​កោរ​សក់ ពុកមាត់និងពុកចង្កា ហើយស្លៀបដណ្តប់សំពត់​កាសាយៈ ចេញចាកផ្ទះចូលទៅកាន់ផ្នួស ។ លុះសម័យខាងក្រោយមក បុគ្គលនោះ ក៏​លះបង់​គំនរភោគៈតិចផង លះបង់គំនរភោគៈ​ច្រើនផង លះបង់នូវញាតិ​វង្ស​តិច​ផង លះបង់នូវញាតិវង្សច្រើនផង ហើយកោរសក់ ពុកមាត់និងពុកចង្កា ស្លៀប​ដណ្តប់​សំពត់កាសាយៈ ចេញចាកផ្ទះចូលទៅកាន់ផ្នួស ។</p>
        <p><a class='ref km' id='km55' href='#km55'>៥៥</a>កាលបើបុគ្គលនោះ បួសយ៉ាងនេះហើយ ក៏សមាទាននូវ​សិក្ខា​នឹង​សាជីវៈ របស់​ភិក្ខុទាំងទ្បាយ លះបង់នូវបាណាតិបាត វៀរចាក​បាណាតិបាត មាន​អាជ្ញាដាក់​ចុះហើយ មានគ្រឿងសស្រ្តាដាក់ចុះហើយ មានសេចក្តី​អៀន​ខ្មាស ដល់នូវសេចក្តី​អាណិត ជាអ្នក​អនុគ្រោះ​ដោយ​ប្រយោជន៍​ដល់សត្វ​ទាំង​អស់ លះបង់នូវអទិន្នាទាន វៀរចាកអទិន្នាទាន កាន់យក​តែរ​បស់​ដែល​គេ​ឲ្យ ប្រាថ្នានូវរបស់ដែលគេឲ្យ មិនមាន​ចិត្តល្មួច មានខ្លួនដ៏ស្អាត លះបង់​នូវ​​​អព្រហ្មចរិយៈ ជាអ្នកប្រព្រឹត្តនូវធម៌ប្រសើរ ប្រព្រឹត្តល្អ ​ចៀសវាង វៀរចាក​មេថុនដែលជាធម៌របស់អ្នកស្រុក លះបង់​នូវមុសាវាទ វៀរចាកមុសាវាទ ជាអ្នក​ពោលនូវពាក្យពិត តនូវពាក្យពិត មានសំដីខ្ជាប់ខ្ជួន ពោលនូវ​ពាក្យគួរអ្នកផងជឿបាន មិនពោល​បំភ្លាត់​សត្វលោកឡើយ លះបង់នូវ​បិសុណាវាចា វៀរចាកបិសុណាវាចា ឮពាក្យពីខាង​នេះ​មិនទៅប្រាប់​ខាង​នោះ ដើម្បីបំបែកជនខាង​នោះឡើយ ឬឮអំពីខាងនោះ មិនមកប្រាប់ដល់ជនទាំងឡាយ​ខាងនេះ ដើម្បីបំបែក​ជនខាងនោះឡើយ ជាអ្នកផ្សះផ្សា​នូវ​ពួក​ជ​នដែលបែក គ្នាហើយផង ជាអ្នកជួយផ្ចុង​ផ្តើម ដល់ពួកជនដែល​បាន​ប្រកប​​ដោយប្រយោជន៍ហើយផង ជាអ្នករីករាយ នឹងសេចក្តី​ព្រមព្រៀង ត្រេកអរ​នឹងសេចក្តីព្រមព្រៀង ពេញចិត្តនឹងសេចក្តី​ព្រមព្រៀង ជាអ្នក​ពោល​​​តែសំដី ដែលធ្វើនូវសេចក្តី​ព្រមព្រៀង ជាអ្នកលះបង់ផរុសវាចា វៀរ​ចាក​ផរុសវាចា សំដីណាដែល​ជាសំដី​ឥតទោស ជាសុខដល់ត្រចៀក​គួរជាទី​ស្រឡាញ់ តាំង​នៅក្នុង​ហឬទ័យ ជាសំដីអ្នកក្រុង ជាទីរីករាយ​ដល់​ជន​ជា​ច្រើន ជាទីគាប់ចិត្ត​ដល់ជនច្រើន តែងពោលតែសំដីមានសភាពដូច្នោះ លះបង់​នូវ​សម្ផប្បលាបៈ វៀរចាកសម្ផប្បលាបៈ ពោលតាមកាលគួរ ពោល​ពាក្យ​ពិត ពោលពាក្យជាអត្ថ ពោលពាក្យជាធម៌ ពោលពាក្យជាវិន័យ ពោល​សំដី​ដែលគួរកប់ទុកក្នុងហឬទ័យ ជាសំដីប្រកបដោយហេតុ ប្រកបដោយ​គ្រឿង​​ប្រៀបធៀប ដោយកាលគួរ មានដើម មានចុង ប្រកបដោយ​ប្រយោជន៍​ ។ បុគ្គលនោះ​វៀរចាក ការផ្តិលផ្តាច់នូវពីជគាម​នឹងភូតគាម ជាអ្នក​​​បរិភោគ​ភត្តតែ ១ ពេល​វៀរចាកការ​បរិភោគក្នុងរាត្រី វៀរចាក​ការ​បរិភោគ​ក្នុងកាលខុស វៀរ​ចាកការរាំច្រៀងប្រគំ នឹងការមើល​នូវល្បែងផ្សេង ៗ ដែលជាសត្រូវដល់សាសនា ជាអ្នក​វៀរចាកការប្រដាប់តាក់តែង​រាងកាយ ដោយផ្កា​កម្រងនឹងគ្រឿងក្រអូប គ្រឿងលាបផ្សេង ៗ ជាអ្នក​វៀរចាកការ​ដេក​លើទីសេនា​សនៈ​ខ្ពស់ នឹងទីសេនាសនៈប្រសើរ ជាអ្នក​វៀរចាក​ការ​ទទួល​នូវ​មាសនិងប្រាក់ ជាអ្នកវៀរ​ចាកការ​ទទួល នូវ​ធញ្ញជាតិ​ស្រស់ ជាអ្នក​វៀរ​ចាក​ការ​ទទួលនូវសាច់ស្រស់ ជាអ្នកវៀរចាកការ​ទទួលនូវ​ស្រី​ នឹង​នាង​កុមារិកា ជាអ្នកវៀរចាកការ​ទទួលនូវខ្ញុំស្រី និងខ្ញុំប្រុស ជាអ្នកវៀរចាក​ការ​ទទួល​នូវពពែនិងចៀម ជាអ្នកវៀរចាកការ​ទទួលនូវ​មាន់ និងជ្រូក ជាអ្នក​វៀរ​ចាក​ការ​ទទួលនូវដំរី គោ សេះ លា ឈ្មោល នឹងញី ជាអ្នក​វៀរចាកការ​ទទួលនូវ​ស្រែនិងចម្ការ ជាអ្នកវៀរចាកកិរិយា ​ប្រកបរឿយ ៗ នូវទូតកម្មគឺ នាំ​សំបុត្រ​ឬពាក្យបណ្តាំរបស់គ្រហស្ថ ជាអ្នកវៀរចាក​កិរិយា​លក់ដូរ ជាអ្នកវៀរ​ចាក​​ការឆបោកដោយជញ្ជីង ឆបោកដោយភាជន៍​មាស​ ទាំងឆបោកដោយ​រង្វាស់​រង្វាល់ ជាអ្នកវៀរចាកកិរិយាសើរើ​ បញ្ឆោត​បន្លំ នឹងកោងកាច ជាអ្នក​វៀរ​ចាក​កិរិយាកាត់ សម្លាប់ ចាប់ចងធ្វើ​មនុស្ស​ឲ្យវង្វេងផ្លូវ ប្លង់កំហែង​យក​ទ្រព្យ ។ បុគ្គលនោះ ជាអ្នកសន្តោសដោយ​ចីវរ​គ្រាន់តែការពារនូវកាយ សន្តោស​ដោយបិណ្ឌបាត គ្រាន់តែរក្សានូវផ្ទៃ បើទៅក្នុងទីណា ៗ កាន់យកត្រឹមតែចីវរ នឹងបិណ្ឌបាតប៉ុណ្ណោះទៅ ។ ដូចជាបក្សី​សកុណ​ជាតិ ​បើ​ហើរ​​ទៅក្នុងទីណា ៗ មានតែទម្ងន់ស្លាប​ទៅក្នុងទី​នោះ ៗ យ៉ាងណាមិញ ភិក្ខុ​ជាអ្នក​សន្តោសដោយចីវរ គ្រាន់តែរក្សានូវកាយ សន្តោសដោយ​បិណ្ឌបាត គ្រាន់តែរក្សានូវផ្ទៃ បើ​ទៅក្នុងទីណា ៗ កាន់យក​ត្រឹម​តែ​ចីវរ​នឹង​បិណ្ឌបាត​​ប៉ុណ្ណោះទៅ យ៉ាងនោះដែរ ។ ភិក្ខុនោះ ប្រកប​ដោយសីលក្ខន្ធ ដ៏​ប្រសើរ​នេះហើយរមែង​បានតែសេចក្តីសុខ​ ដែលមិនមាន​ទោស​ក្នុង​សន្តាន ។ ភិក្ខុនោះ ឃើញរូបដោយ​ភ្នែក មិនកានយកនូវនិមិត្ត មិនកាន់យក​នូវ​អនុព្យញ្ជនៈ ពួកអកុសលធម៌ដ៏លាមក គឺអភិជ្ឈានឹង​ទោមនស្សរមែង​ជាប់​តាមភិក្ខុនុ៎ះ ព្រោះកិរិយា មិនសង្រួមនូវចក្ខុ​ន្រ្ទិយណា ភិក្ខុនោះក៏​ប្រតិបត្តិ​ដើម្បីសង្រួមនូវចក្ខុន្រ្ទិយនោះ រក្សានូវចក្ខុន្រ្ទិយ ដល់នូវ​ការ​សង្រួមក្នុងចក្ខុន្រ្ទិយ ។ ភិក្ខុនោះ ឮសម្លេងដោយត្រចៀក... ធំក្លិនដោយ​ច្រមុះ... ទទួលរសដោយអណ្តាត... ពាល់ត្រូវផោដ្ធព្វៈដោយកាយ... ដឹងនូវ​ធម៌​​ដោយចិ​ត្ត ក៏មិន​កាន់​យក​​នូវនិមិត្ត មិនកាន់យក​នូវអនុព្យញ្ជនៈ ពួក​អកុសល​​ធម៌ដ៏លាមក គឺអភិជ្ឈានិងទោមនស្ស រមែងជាប់តាមភិក្ខុនុ៎ះ ព្រោះ​កិរិយា​​មិនសង្រួមនូវមនិន្រ្ទិយណា ភិក្ខុនោះ​ក៏ប្រតិបត្តិដើម្បី​ សង្រួម​នូវ​មនិន្រ្ទិយ​នោះ រក្សានូវមនិន្រ្ទិយ ដល់នូវការ​សង្រួម​​ក្នុង​មនិន្រ្ទិយ ។ ភិក្ខុនោះ ប្រកបដោយការសង្រួម​នូវឥន្រ្ទិយដ៏ប្រសើរនេះ ហើយរមែងទទួល​នូវ​សេចក្តី​សុខ​ ដែលមិនលាយឡំដោយកិលេសក្នុងសន្តាន ។ ភិក្ខុនោះ កាលឈាន​ទៅ​មុខ ឬឈានថយ​ក្រោយ ក៏ដឹងខ្លួន កាលមើលទៅមុខ ឬមើលទៅ​ទិស​ផ្សេង ៗ ក៏ដឹងខ្លួន កាលបត់ដៃជើង ឬលាដៃជើងក៏ដឹងខ្លួនកាលទ្រទ្រង់នូវ​សង្ឃាដិ បាត្រ ចីវរ ក៏ដឹងខ្លួន កាលស៊ី ផឹក ទំពារស៊ី ទទួលរស ក៏ដឹងខ្លួន កាល​បន្ទោរ​បង់​នូវឧច្ចារៈនឹងបស្សាវៈ ក៏ដឹងខ្លួន កាលដើរ ឈរ អង្គុយ ដេក​លក់ ភ្ញាក់ឡើង និយាយ ឬស្ងៀម ក៏ដឹងខ្លួន (ទាំងអស់) ។</p>
        <p><a class='ref km' id='km56' href='#km56'>៥៦</a>ភិក្ខុនោះ ប្រកបព្រមដោយសីលក្ខន្ធដ៏ប្រសើរនេះផង ប្រកប​ព្រម​​ដោយការ​សង្រួមនូវឥន្រ្ទិយដ៏ប្រសើរនេះផង ប្រកបព្រមដោយសតិ នឹង​សម្បជញ្ញៈ​ដ៏ប្រសើរនេះ​ផង ស្វែងរកតែទីសេនាសនៈស្ងាត់គឺព្រៃ គល់ឈើ ភ្នំ ញកភ្នំ រួងភ្នុំ ព្រៃស្មសាន ព្រៃធំ ទីវាល គំនរ​ ចំបើង ។ ភិក្ខុនោះលុះ​ត្រឡប់​មក​ពីបិណ្ឌបាតវិញ ក្នុងវេលាក្រោយភត្ត ក៏អង្គុយពែនភ្នែន តម្រង់កាយ​ឲ្យ​ត្រង់ ផ្ចង់សតិឲ្យមានមុខឆ្ពោះទៅរក (កម្មដ្ឋាន) ។ ភិក្ខុនោះ លះបង់នូវ​អភិជ្ឈា​ក្នុងលោក មានចិត្តប្រាសចេញចាកអភិជ្ឈា ជម្រះចិត្តឲ្យ​ស្អាត​ចាក​អភិជ្ឈា ​លះ​បង់​នូវ​ព្យាបាទជាគ្រឿងប្រទូស្ត មានចិត្តមិនប្រកបដោយ ព្យា​បាទ មា​ន​សេចក្តី​អនុគ្រោះដល់សព្វ​សត្វ​ដោយប្រយោជន៍ ជម្រះចិត្ត​ឲ្យស្អាតចាក​ ព្យា​បាទជាគ្រឿងប្រទូស្ត លះបង់នូវថីនមិទ្ឋិៈ ប្រាសចេញចាក​ថីនមិទ្ឋៈ មាន​សេចក្តី​​សំគាល់នូវពន្លឺ មានសតិនឹងសម្ឈជញ្ញៈ ជម្រះ​ចិត្ត​ឲ្យ​ស្អាត​ចាក​ថីន​មិទ្ធៈ លះបង់នូវ​ឧទ្ធច្ចកុក្កុច្ចះ មិនមានសេចក្តីរវើរវាយ​ មានចិត្ត​ស្ងប់​ស្ងាត់​ក្នុង​សន្តាន ជម្រះចិត្តឲ្យស្អាត​ចាកឧទ្ធច្ចកុក្កុច្ចះ លះបង់នូវវិចិកិច្ឆា មានវិចិកិច្ឆា​កន្លង​ហើយ មិនមានសេចក្តី​ងឿយឆ្ងល់ ក្នុងកុសលធម៌​ទាំងទ្បាយ​ ជម្រះចិត្តឲ្យ​​ស្អាតចាកវិចិកិច្ឆា ។</p>
        <p><a class='ref km' id='km57' href='#km57'>៥៧</a>លុះភិក្ខុនោះ លះបង់នីវរណៈទាំង ៥ យ៉ាងនេះ ដែលជា​ឧបក្កិ​-លេស​​របស់ចិត្ត ជាធម្មជាតធ្វើបញ្ញា ឲ្យមានកម្លាំងថយបានហើយ ក៏ស្ងាត់​ចាក​​កាម​ទាំងឡាយ ស្ងាត់ចាកអកុសលធម៌​ទាំងឡាយ​ បាន​ដល់​នូវ​បឋម​-ជ្ឈាន ប្រកបដោយ​វិតក្កៈ​និងវិចារៈ មានតែបីតិ​និង​សុខដែលកើត​អំពី​សេចក្តី​ស្ងាត់ ក៏សម្រេចសម្រាន្តនៅ​ដោយឥរិយាបថ ទាំង៤ លុះរម្ងាប់នូវ​វិតក្កៈ​និង​វិចារៈ​អស់ហើយ ក៏បានដល់នូវទុតិយ​ជ្ឈាន ជាធម្មជាតកើតមានក្នុងសន្តាន​នៃ​ខ្លួន ប្រកបដោយសេចក្តីជ្រះថ្លា គឺមាន​សភាពជាចិត្តខ្ពស់ឯកឥតមាន វិតក្កៈ​និងវិចារៈ មានតែបីតិនិងសុខដែលកើតអំពី​សមាធិប៉ុណ្ណោះ ក៏សម្រេច​សម្រាន្ត​​នៅ ដោយឥរិយាបថទាំង ៤ លុះមានចិត្តនឿយ​ណាយ​ចាកបីតិផង ប្រកប​ដោយឧបេក្ខាផង ថែមទាំងមានសតិនឹងសម្បជញ្ញៈផង សោយនូវ​សុខ​ដោយ​នាមកាយផង ព្រះអរិយៈ​​ទាំងឡាយ តែងសរសើរនូវបុគ្គល ដែល​បាន​ត​តិយជ្ឈាននោះថា ធម្មតាបុគ្គលដែលបាននូវតតិយជ្ឈានហើយ រមែង​ប្រកបដោយឧបេក្ខា មានស្មារតីមានធម៌ជាគ្រឿងនៅ ជាសុខដូច្នេះ ព្រោះហេតុនៃ​តតិយជ្ឈានណា ក៏បាន​ដល់នូវតតិយជ្ឈាននោះ ទើបសម្រេច​សម្រាន្ត​នៅដោយ​ឥរិយាបថទាំង ៤ លុះលះបង់នូវសុខផង លះបង់នូវ​ទុក្ខ​ផង មានសោមនស្ស នឹង​ទោមនស្សអស់ទៅក្នុងកាលមុនផង ទើបបានដល់​នូវ​ច​តុត្ថជ្ឈាន មានអារម្មណ៍មិនមែន​ជាទុក្ខ មិនមែនជាសុខគឺជាឧបេក្ខា មាន​ស្មារតី​បរិសុទ្ធដោយឧបេក្ខាវេទនា ក៏សម្រេច​សម្រាន្ត នៅដោយ​ឥរិយាបថ​ទាំង ​៤ ។</p>
        <p><a class='ref km' id='km58' href='#km58'>៥៨</a>កាលបើចិត្តរបស់ភិក្ខុនោះ តាំងនៅល្អបរិសុទ្ធចាកនីវរណធម៌ជា​ចិត្ត​ផូរផង់ មិនមានទីទួលពោលគឺកិលេស ប្រាសចាកឧបក្កិលេស មាន​សភាព​ជាចិត្តទន់​គួរដល់ភាវនាកម្ម ជាចិត្តនឹងធឹង មិនញាប់ញ័រ​ទៅតាម​អារម្មណ៍​​​ដោយប្រការ​ដូច្នេះហើយ ភិក្ខុនោះ ក៏បង្អោន​ចិត្ត​ទៅ​ដើម្បី​បុព្វេនិវា-​សានុស្សតិញ្ញាណ គឺប្រាជ្ញារលឹក​ឃើញនូវលំដាប់ខន្ធ ដែលអាស្រ័យ​នៅ​ក្នុង​កាលមុន ភិក្ខុនោះ រលឹកឃើញនូវបុពេ្វ​និវាស គឺលំដាប់ខន្ធដែលអាស្រ័យ​នៅ​​ក្នុង​​កាលមុនជាច្រើនប្រការ គឺរលឹកឃើញបាន ១ ជាតិខ្លះ ២ ជាតិខ្លះ ៣ ជាតិ​ខ្លះ ៤ ជាតិខ្លះ ៥ ជាតិខ្លះ ១០ ជាតិខ្លះ ២០ ជាតិខ្លះ ៣០ ជាតិខ្លះ ៤០ ជាតិខ្លះ ៥០ ជាតិខ្លះ ១០០ ជាតិខ្លះ ១ ពាន់ ជាតិខ្លះ ១ សែនជាតិខ្លះ រហូត​ដល់​អនេកសំវដ្តកប្បខ្លះ អនេកវិវដ្តកប្បខ្លះ នឹងអនេកសំវដ្តវិវដ្តកប្បខ្លះ ភិក្ខុនោះ​​ដឹងថា អាត្មាអញបានកើតក្នុងទីឯណោះមានឈ្មោះយ៉ាងនេះ មាន​គោត្រកូល​យ៉ាងនេះ មានសម្បុរយ៉ាងនេះ មានអាហារយ៉ាងនេះ ទទួល​សុខ​នឹងទុក្ខយ៉ាងនេះ មានកំណត់អាយុប៉ុណ្ណោះ លុះអាត្មាអញច្យុតអំពី ទីនោះហើយ បានទៅកើតក្នុង​ទីឯណោះទៀត លុះអាត្មាអញទៅកើតក្នុង​ទីនោះ​ហើយ ក៏មានឈ្មោះយ៉ាងនេះ មានគោត្រកូលយ៉ាងនេះ មាន​សម្បុរ​យ៉ាង​នេះ មានអាហារយ៉ាងនេះ ទទួលសុខ​នឹងទុក្ខយ៉ាងនេះ មានកំណត់​អាយុ​ប៉ុណ្ណោះ លុះអាត្មាអញច្យុតអំពីទីនោះ ក៏បានមក​កើតក្នុងទីនេះ ភិក្ខុ​នោះ រលឹកឃើញនូវបុព្វេនិវាសជាច្រើនប្រការ ព្រមទាំងអាការ គឺរូប​នឹង​អាហារ​ជាដើម ព្រមទាំងឧទេ្ទស គឺឈ្មោះនឹងគោត្រកូល ដោយប្រការដូច្នេះ ។</p>
        <p><a class='ref km' id='km59' href='#km59'>៥៩</a>កាលបើចិត្តរបស់ភិក្ខុតាំងនៅល្អ បរិសុទ្ធចាកនិវរណធម៌​ជាចិត្ត​ផូរផង់ ឥតមានទីទួលពោលគឺកិលេស ប្រាសចាកឧបក្កិលេស មានសភាព​ជាចិត្តទន់ គួរដល់ភាវនាកម្ម ជាចិត្តនឹងធឹង មិនញាប់ញ័រទៅតាមអារម្មណ៍ ដោយប្រការ​ដូច្នេះហើយ ភិក្ខុនោះក៏បង្អោនចិត្តទៅដើម្បីចុតូបបាតញ្ញាណ គឺប្រាជ្ញាដឹង នូវចុតិនឹង​បដិសន្ធិរបស់សត្វទាំងទ្បាយ ភិក្ខុនោះមានចក្ខុទិព្វ កន្លងហួសចក្ខុរបស់មនុស្សធម្មតា ក៏បានឃើញនូវពួកសត្វ កំពុងច្យុត កំពុងកើត ជាសត្វថោកទាបខ្លះ ខ្ពង់ខ្ពស់ខ្លះ មានរូបល្អខ្លះ អាក្រក់ខ្លះ មាន​គតិ​ល្អខ្លះ គតិអាក្រក់ខ្លះ ភិក្ខុនោះដឹងច្បាស់នូវសត្វ ដែលប្រព្រឹត្ត​ទៅ​តាម​កម្ម​របស់ខ្លួនថា អើហ្ន៎ សត្វទាំងនេះប្រកបដោយកាយទុច្ចរិត ។បេ។ តិះដៀល​​​​នូវព្រះអរិយបុគ្គល មានសេចក្តីយល់ខុស ប្រកាន់អំពើដែល​យល់​ខុស លុះសត្វទាំងអម្បាលនោះ បែកធ្លាយរាងកាយ ខាងមុខអំពី​សេចក្តី​ស្លាប់ ក៏រមែងចូល​ទៅកើត ក្នុងកំណើតនៃតិរច្ឆាន ប្រេត អសុរកាយ នឹងនរក អើហ្ន៎ ចំណែកសត្វពួកនេះ ប្រកបដោយកាយសុចរិត ។បេ។ ជាសត្វ​មិន​តិះដៀល នូវព្រះអរិយបុគ្គល មានសេចក្តី​យល់ត្រូវ ប្រកាន់​នូវ​អំពើ​ដែល​យល់​ត្រូវ លុះសត្វទាំងអម្បាលនោះ បែកធ្លាយរាងកាយ ខាង​មុខ​អំពី​សេចក្តីស្លាប់ ក៏រមែងទៅកាន់សុគតិសួគ៌ទេវលោក ភិក្ខុនោះ មានចក្ខុទិព្វ​ដ៏បរិសុទ្ធ កន្លងហួសចក្ខុរបស់មនុស្សធម្មតា បានឃើញនូវពួកសត្វ​កំពុង​ច្យុត កំពុងកើត ជាសត្វថោកទាបខ្លះ ខ្ពង់ខ្ពស់ខ្លះ មានរូបល្អខ្លះ រូប​អាក្រក់​ខ្លះ មានគតិល្អខ្លះ គតិអាក្រក់ខ្លះ រមែងដឹងនូវពួកសត្វ ប្រព្រឹត្តទៅ​តាម​កម្ម​របស់ខ្លួន យ៉ាងនេះឯង ។</p>
        <p><a class='ref km' id='km60' href='#km60'>៦០</a>កាលបើចិត្តរបស់ភិក្ខុតាំងនៅល្អ បរិសុទ្ធ ជាចិត្តផូរផង់មិនមាន​ទីទួល​ពោលគឺកិលេស ប្រាស់ចាកឧបក្កិលេស មានសភាពជាចិត្តទន់ គួរ​ដល់​​ភាវនា​កម្ម ជាចិត្តនឹងធឹង មិនញាប់ញ័រទៅតាមអារម្មណ៍យ៉ាង​នេះ​ហើយ ភិក្ខុនោះក៏បង្អោនចិត្ត​ទៅដើម្បីអាសវក្ខយញ្ញាណ គឺប្រាជ្ញា​ជា​គ្រឿង​ដឹងនូវធម៌ ដែលធ្វើនូវអាសវៈ​ឲ្យអស់ទៅ ។ ភិក្ខុនោះ ដឹងច្បាស់តាមពិតថា នេះជាទុក្ខ ដឹងច្បាស់តាមពិតថា នេះជាហេតុឲ្យកើតទុក្ខ ដឹងច្បាស់តាមពិត​ថា​ នេះ​ជាសភាពរលត់ទុក្ខ ដឹងច្បាស់តាម​ពិតថា នេះជាផ្លូវប្រតិបត្តិទៅកាន់ ទីរំលត់ទុក្ខ ដឹងច្បាស់តាមពិតថា នេះជាអាសវៈ ដឹងច្បាស់តាមពិតថា នេះ​ជាហេតុឲ្យកើតអាសវៈ ដឹងច្បាស់តាមពិតថា នេះជាសភាព​រលត់អាសវៈ ដឹង​ច្បាស់តាមពិតថា នេះជាផ្លូវប្រតិបត្តិទៅកាន់ទីរលត់អាសវៈ ។ កាល​បើភិក្ខុ​នោះ ដឹងយ៉ាងនេះ ឃើញយ៉ាងនេះហើយ ចិត្តក៏រួចចាកកាមាសវៈផង ចិត្តក៏រួចចាកភវាសវៈផង ចិត្តក៏រួចចាកអវិជា្ជសវៈផង កាលបើចិត្ត​រួចផុត​ស្រឡះ​ហើយ សេចក្តីដឹងថាចិត្តផុតស្រឡះហើយ ក៏កើតមានប្រាកដ មួយ​ទៀត ភិក្ខុដឹងច្បាស់​ថា ជាតិរបស់អញអស់ហើយ ព្រហ្មចរិយធម៌​សម្រេច​ហើយ កិច្ចដែលត្រូវធ្វើ ក៏បានធ្វើស្រេចអស់ហើយ កិច្ចដទៃ​ក្រៅ​ពីនេះ​មិនមាន​ឡើយ ម្នាលព្រាហ្មណ៍ នេះហៅថា បុគ្គលមិនកំដៅខ្លួនឯង ទាំង​មិន​ប្រកប​ការព្យាយាមកំដៅខ្លួនឯង មិនកំដៅ​អ្នកដទៃ ទាំងមិនប្រកបការ​ព្យាយាម​កំដៅ​អ្នកដទៃ បុគ្គលនោះឈ្មោះថា មិនកំដៅ​ខ្លួនឯង ទាំង​មិន​កំដៅ​អ្នក​ដទៃ មិនមានសេចក្តីស្រេកឃ្លាន មានតែសេចក្តីរលត់ទុក្ខ​ត្រជាក់​ត្រជំ សោយសេចក្តីសុខ មានខ្លួនប្រសើរ សម្រេចសម្រាន្តនៅដោយ ឥរិយាបថ​ទាំង ៤ ក្នុងបច្ចុប្បន្ននេះឯង ។</p>
        <p><a class='ref km' id='km61' href='#km61'>៦១</a>កាលដែលឧទេនភិក្ខុ ពោលយ៉ាងនេះរួចហើយ ឃោដមុខ​ព្រាហ្មណ៍ បាននិយាយនឹងឧទេនភិក្ខុមានអាយុដូច្នេះថា បពិត្រឧទេន​ដ៏ចម្រើន​ភ្លឺច្បាស់ណាស់ បពិត្រឧទេនដ៏ចម្រើនភ្លឺច្បាស់ណាស់ ធម៌ដែល​លោក​ម្ចាស់ឧទេនដ៏ចម្រើន សម្តែងដោយអនេកបរិយាយយ៉ាងនេះ ដូចជា​គេផ្ញារ​របស់​ដែលផ្កាប់ ឬដូចជាគេបើកបង្ហាញរបស់​ដែលបិទបាំង ពុំនោះ​ដូច​គេ​ប្រាប់ផ្លូវដល់អ្នកវង្វេងទិស ពុំនោះសោតដូចជាគេ​ទ្រោលប្រទីប ក្នុង​ទី​​ងងឹត ដោយគិតថា បុរសមានចក្ខុ រមែងឃើញរូបទាំងឡាយបាន ខ្ញុំសូម​ដល់​នូវព្រះឧទេនដ៏ចម្រើនផង ព្រះធម៌ផង ព្រះភិក្ខុសង្ឃផ​ង​ជាទីពឹង​ទី​រលឹក ចាប់ដើមតាំងអំពីថ្ងៃនេះទៅ សូមព្រះឧទេនដ៏ចម្រើន ​ជ្រាប​នូវ​ខ្ញុំ​ព្រះករុណា​ថាជាឧបាសក ដល់នូវសរណគមន៍ស្មើដោយជីវិត ។ ឧទេន​ភិក្ខុ​តប​ថា ម្នាលព្រាហ្មណ៍ អ្នកកុំយក​អាត្មា​​ជាទីពឹងឡើយ អាត្មាយក​ព្រះមាន​ព្រះភាគ​អង្គណាជាទីពឹង អ្នកចូរយកព្រះមាន​ព្រះភាគ​អង្គ​នោះ ជាទីពឹងចុះ ។ ឃោដមុខ​​​ព្រាហ្មណ៍សួរថា បពិត្រព្រះឧទេនដ៏ចម្រើន ចុះឥឡូវនេះ ព្រះ​គោតម​ដ៏ចម្រើន ជាអរហន្តសម្មាសម្ពុទ្ធអង្គនោះគង់នៅក្នុងទីណា ។ ឧទេន​ភិក្ខុ​តបថា ម្នាលព្រាហ្មណ៍ ឥឡូវនេះព្រះភគវន្តអរហន្តសម្មាសម្ពុទ្ធ ព្រះអង្គ​បរិនិពា្វន​​ទៅហើយ ។ ឃោដមុខព្រាហ្មណ៍តបថា បពិត្រព្រះឧទេន​ដ៏​ចម្រើន​ ប្រសិនបើ​យើងខ្ញុំឮដំណឹងថា ព្រះគោតមដ៏ចម្រើនអង្គនោះ គង់ក្នុងទីចំនួន ១០ យោជន៍ យើងខ្ញុំគួរ​ទៅកាន់ទីចំនួន ១០ យោជន៍ ដើម្បីជួបនឹង​ព្រះគោតម​​ដ៏ចម្រើន ជាអរហន្តសម្មាសម្ពុទ្ធ​អង្គនោះដែរ បពិត្រ​ព្រះឧទេន​ដ៏​ចម្រើន​ ប្រសិនបើយើងខ្ញុំឮដំណឹងថា ព្រះគោតមដ៏​ចម្រើនអង្គនោះ គង់ក្នុង​ទី​ចំនួន ២០ យោជន៍ ...ក្នុងទីចំនួន ៣០ យោជន៍ ... ក្នុងទីចំនួន ៤០ យោជន៍ ក្នុងទីចំនួន ៥០ យោជន៍​ យើងខ្ញុំក៏គួរ​ទៅកាន់​ទី​ចំនួន ៥០ យោជន៍​​ ដើម្បី​ជួបនឹងព្រះគោតមដ៏ចម្រើន ជាអរហន្តសម្មាសម្ពុទ្ធ​អង្គ​នោះដែរ បពិត្រ​ព្រះ​ឧទេន​​​ដ៏​ចម្រើន ប្រសិនបើយើងខ្ញុំ ឮដំណឹងថា ព្រះគោតមដ៏ចម្រើនអង្គនោះ គង់​ក្នុងទីចំនួន ១០០ យោជន៍ យើងខ្ញុំក៏គួរ​តែទៅ​កាន់ទីចំនួន ១០០ យោជន៍ ដើម្បីជួបនឹងព្រះគោតមដ៏ចម្រើន​ជា​អរហន្តសម្មាសម្ពុទ្ធអង្គនោះដែរ បពិត្រ​ព្រះឧទេន​​​ដ៏ចម្រើន កាលបើ​ព្រះគោតម​​ដ៏ចម្រើន ព្រះអង្គបរិនិព្វានទៅហើយ ក៏យើងខ្ញុំសូមដល់នូវ​ព្រះគោតមដ៏ចម្រើនអង្គនោះ ដែល​ព្រះអង្គបរិនិព្វាន​ទៅ​ហើយផ​ង ព្រះធម៌​ផង ព្រះភិក្ខុសង្ឃផង ជាទីពឹងទីរលឹក សូម​ព្រះឧទេន​ដ៏​ចម្រើន​ ជ្រាបនូវ​ខ្ញុំ​ព្រះករុណា ថាជាឧបាសក ដល់នូវ​សរណៈ​ស្មើ​ដោយ​ជីវិត តាំងពីថ្ងៃនេះ​ជាដើម​តទៅ បពិត្រព្រះឧទេនដ៏​​​ចម្រើន ​ព្រះរាជា​ក្នុង​ដែន​អង្គៈ ទ្រង់ប្រទាន​និច្ចភិក្ខា ដល់ខ្ញុំព្រះករុណា តែសព្វ ៗ ថ្ងៃ ខ្ញុំករុណា​សូម​ប្រគេននិច្ចភិក្ខា​មួយ​ចំណែក អំពីនិច្ចភិក្ខានោះ ដល់ព្រះឧទេន​ដ៏ចម្រើន ។</p>
        <p><a class='ref km' id='km62' href='#km62'>៦២</a>ឧទេនភិក្ខុសួរថា ម្នាលព្រាហ្មណ៍ ចុះព្រះបាទអង្គៈ​ទ្រង់​ប្រទាន​និច្ច​ភិក្ខាប៉ុន្មាន ដល់អ្នកសព្វ ៗ ថ្ងៃ ។ ឃោដមុខព្រាហ្មណ៍តបថា បពិត្រ​ព្រះឧទេន​ដ៏ចម្រើន ព្រះបាទអង្គៈ ទ្រង់ប្រទាន ៥០០ កហាបណៈ ។ ឧទេន​ភិក្ខុ​សួរថា ម្នាលព្រាហ្មណ៍ យើងមិនគួរទទួលមាសនឹងប្រាក់ទេ ។ ឃោដ​មុខ​ព្រាហ្មណ៍​ឆ្លើយថា បពិត្រព្រះឧទេនដ៏ចម្រើន បើមាស​ប្រាក់​​នោះមិនគួរ ខ្ញុំ​ព្រះករុណានឹងឲ្យជាងធ្វើវិហារប្រគេន លោកម្ចាស់ឧទេនដ៏ចម្រើន ។ ឧទេន​ភិក្ខុតបថា ម្នាលព្រាហ្មណ៍ បើអ្នកចង់ឲ្យជាងធ្វើវិហារឲ្យអាត្មា ចូរឲ្យ​ជាងសង់ឧបដ្ឋានសាលាប្រគេនសង្ឃ នៅក្នុងក្រុងបាដលិបុត្តវិញចុះ ។ ឃោដមុខ​​​​ព្រាហ្មណ៍ពោលថា លោកម្ចាស់ឧទេនដ៏​ចម្រើន បបួល​ខ្ញុំ​ព្រះករុណា​​ឲ្យ​ធ្វើ​ទាន​ចំពោះ​សង្ឃ ដោយហេតុណា ខ្ញុំព្រះករុណាមានចិត្ត​ត្រេកអរ​រីករាយ​ពន់​ប្រមាណ ចំពោះ​លោក​​ម្ចាស់ឧទេនដ៏ចម្រើន​ដោយហេតុ​នេះ បពិត្រលោក​ម្ចាស់​ឧទេនដ៏ចម្រើន ខ្ញុំព្រះ​ករុណានេះ នឹងឲ្យជាងធ្វើ​ឧបដ្ឋានសាលា​ប្រគេន​សង្ឃនៅក្នុងក្រុងបាដលិបុត្ត ដោយ​និច្ចភិក្ខានេះផង ដោយ​និច្ច​ភិក្ខា​ដទៃ​ផង ។ លំដាប់នោះ ឃោដមុខព្រាហ្មណ៍ ក៏ឲ្យជាង​ធ្វើឧបដ្ឋាន​សាលា​ប្រគេនសង្ឃនៅក្នុងក្រុងបាដលិបុត្ត ដោយនិច្ចភិក្ខានុ៎ះផង ដោយនិច្ចភិក្ខា​ដទៃ​ផង ។ ឥឡូវនេះ សាលានោះ គេហៅថា ឃោដមុខី ។</p>
        <p>ចប់ ឃោដមុខសូត្រ ទី ៥</p>
        <footer>
            <p>Copyright and other metadata goes here.</p>
        </footer>
    </article>
</body>
</html>