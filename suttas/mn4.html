<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn4' lang='km'>
        <header>
            <ul>
            </ul>
            <h1>ភយភេរវសូត្រ ទី៤</h1>
        </header>
        <p><a class='ref km' id='km27' href='#km27'>២៧</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគ ទ្រង់គង់នៅវត្តជេតពនរបស់អនាថបិណ្ឌិកសេដ្ឋី ទៀបក្រុងសាវត្ថី ។ គ្រានោះ​ឯង ជាណុស្សោណិព្រាហ្មណ៍ ចូលសំដៅទៅគាល់ព្រះមានព្រះភាគ លុះចូល​ទៅ​ដល់ហើយ ក៏ពោលពាក្យរាក់ទាក់សំណេះសំណាល ជាមួយ​នឹង​ព្រះមាន​ព្រះ​ភាគ លុះបញ្ចប់ពាក្យដែលគួររីករាយ និងពាក្យដែលគួររលឹក ល្មមឲ្យកើត​សេចក្តី​​​ស្និទ្ធស្នាលហើយ ក៏អង្គុយក្នុងទីដ៏សមគួរ ។</p>
        <p><a class='ref km' id='km28' href='#km28'>២៨</a>លុះជាណុស្សោណិព្រាហ្មណ៍ អង្គុយក្នុងទីដ៏សមគួរហើយ ក៏ក្រាប​បង្គំ​​​ទូលព្រះមានព្រះភាគយ៉ាងនេះថា បពិត្រព្រះគោតមដ៏ចម្រើនកុលបុត្រ​ទាំងឡាយ​​​ណា ដែលចេញចាកផ្ទះ ហើយចូលកាន់ផ្នួសដោយសទ្ធា ចំពោះ​ព្រះគោតមដ៏ចម្រើនព្រះគោតមដ៏ចម្រើនទ្រង់ណែនាំកុលបុត្រទាំងនោះ ព្រះ​គោតម​​ដ៏ចម្រើនទ្រង់មានឧបការៈច្រើនដល់កុលបុត្រទាំងនោះ ព្រះគោតម​ដ៏​ចម្រើនទ្រង់ឲ្យកុលបុត្រទាំងនោះសិក្សា (នូវសិក្ខាមានអធិសីលសិក្ខាជាដើម) ឯ​ប្រជុំជន​ទាំងនោះក៏យកតម្រាប់តាម ព្រះគោតមដ៏ចំរើនមែនឬ ។ ព្រះមាន-​ព្រះភាគទ្រង់ត្រាស់ថា ម្នាលព្រាហ្មណ៍ សេចក្តីនេះយ៉ាងហ្នឹងហើយ ម្នាល​ព្រាហ្មណ៍ សេចក្តីនេះយ៉ាងហ្នឹងហើយ ម្នាលព្រាហ្មណ៍ កុលបុត្រទាំងឡាយ​ណា ដែលចេញចាកផ្ទះហើយ ចូលទៅកាន់ផ្នួសដោយសទ្ធា ចំពោះតថាគត តថាគត ជាអ្នកណែនាំកុលបុត្រទាំងនោះ តថាគត ជាអ្នកមានឧបការៈច្រើន ដល់កុលបុត្រទាំងនោះ តថាគត ជាអ្នកឲ្យកុលបុត្រទាំងនោះសិក្សា (នូវសិក្ខា មានអធិសីលសិក្ខាជាដើម) ឯប្រជុំជននោះក៏យកតម្រាប់តាមតថាគតមែន ។</p>
        <p><a class='ref km' id='km29' href='#km29'>២៩</a>បពិត្រព្រះគោតមដ៏ចម្រើនសេនាសនៈដ៏ស្ងាត់តាំងនៅក្នុងព្រៃជិត ឬព្រៃឆ្ងាយ ជាទីដែលបុគ្គលធន់ទ្រាំនៅបានដោយកម្រវិវេក បុគ្គល​ធ្វើបាន​ដោយ​កម្រ ត្រេកអរបានដោយកម្រ ព្រៃទាំងនោះហាក់ដូចជាដឹកនាំចិត្តនៃភិក្ខុ ដែល​មិន​​បានសមាធិក្នុងទីស្ងាត់ មែនឬទេ ។ ព្រះមានព្រះភាគទ្រង់ត្រាស់ថា ម្នាល​ព្រាហ្មណ៍ សេចក្តីនេះយ៉ាងហ្នឹងហើយ ម្នាលព្រាហ្មណ៍ សេចក្តីនេះយ៉ាង​ហ្នឹង​​ហើយ ម្នាលព្រាហ្មណ៍ ព្រោះថាសេនាសនៈស្ងាត់ តាំងនៅក្នុងព្រៃជិត ឬ​ព្រៃ​ឆ្ងាយ ជាទីដែលបុគ្គលធន់ទ្រាំនៅបានដោយកម្រវិវេក បុគ្គល​ធ្វើ​បាន​ដោយ​កម្រ ត្រេកអរបានដោយកម្រ ព្រៃ (ទាំងនោះ) ហាក់ដូចជាដឹកនាំចិត្តនៃភិក្ខុ ដែល​​​​​មិនបានសមាធិក្នុងទីស្ងាត់មែន ។</p>
        <p><a class='ref km' id='km30' href='#km30'>៣០</a>ម្នាលព្រាហ្មណ៍ សូម្បីតែតថាគតនៅជាពោធិសត្វនៅឡើយ ក្នុង​កាល​មុនដែលមិនទាន់បាត្រាស់ដឹងនូវសម្ពោធិញ្ញា មានសេចក្តីត្រិះរិះ ដូច្នេះ​ថា សេនាសនៈស្ងាត់តាំងនៅក្នុងព្រៃជិតឬព្រៃឆ្ងាយនេះឯង ជាទីដែល​បុគ្គល​ធន់​ទ្រាំនៅបានដោយកម្រ វិវេក បុគ្គលធ្វើបានដោយកម្រ ត្រេកអរបាន​ដោយ​កម្រ ព្រៃ (ទាំងនោះ) ហាក់ដូចជាដឹកនាំចិត្តនៃភិក្ខុដែលមិនបាន​សមាធិ​ក្នុង​ទី​ស្ងាត់​ ។</p>
        <p><a class='ref km' id='km31' href='#km31'>៣១</a>ម្នាលព្រាហ្មណ៍ តថាគតនោះឯង មានសេចក្តីត្រិះរិះដូច្នេះថា សមណ​ព្រាហ្មណ៍ណាមួយ ដែលមានកាយកម្មមិនបរិសុទ្ធ សេពនូវ​សេនា​ស​នៈ​​​ស្ងាត់ តាំងនៅក្នុងព្រៃជិត ឬព្រៃឆ្ងាយ សមណព្រាហ្មណ៍ដ៏ចំរើននោះ តែងហៅ​អកុសល​ធម៌ដែលគួរភ័យគួរខ្លាច ព្រោះហេតុនៃទោសរបស់ខ្លួន ដែល​មាន​កាយ​កម្មមិ​នបរិសុទ្ធនោះឯង ។ ចំណែកតថាគត មិនមែន​ជា​មាន​កាយ​កម្ម​មិន​បរិសុទ្ធ សេពនូវសេនាសនៈស្ងាត់តាំងនៅក្នុងព្រៃជិតឬព្រៃឆ្ងាយ ដូច្នោះទេ តថាគតជាអ្នកមានកាយកម្មបរិសុទ្ធមែន ។ ព្រះអរិយៈទាំងឡាយណា ដែល​មាន​កាយ​កម្មបរិសុទ្ធ រមែងសេពនូវសេនាសនៈស្ងាត់ តាំងនៅក្នុងព្រៃជិត ឬព្រៃ​ឆ្ងាយ បណ្តាព្រះអរិយៈទាំងឡាយនោះ តថាគតជាព្រះអរិយៈមួយដែរ ម្នាល​ព្រាហ្មណ៍ តថាគតបានពិចារណាឃើញនូវកាយកម្មដ៏បរិសុទ្ធនុ៎ះ ក្នុងខ្លួន​ហើយ ទើបតថាគតបានដល់នូវសួស្តីច្រើន គួរនឹងនៅក្នុងព្រៃបាន ។</p>
        <p><a class='ref km' id='km32' href='#km32'>៣២</a>ម្នាលព្រាហ្មណ៍ តថាគតឯងមានសេចក្តីត្រិះរិះដូច្នេះថា ពួក​សមណ​ព្រាហ្មណ៍ណាមួយ ដែលមានវចីកម្មមិនបរិសុទ្ធ ។បេ។ ដែល​មាន​មនោ​កម្ម​​​មិនបរិសុទ្ធ មានអាជីវៈមិនបរិសុទ្ធ សេពនូវសេនាសនៈស្ងាត់ តាំង​នៅ​ក្នុង​ព្រៃ​ជិតឬព្រៃឆ្ងាយ សមណព្រាហ្មណ៍ដ៏ចំរើននោះ តែងហៅអកុសលដែល​គួរ​ភ័យគួរខ្លាច ព្រោះហេតុនៃទោសរបស់ខ្លួន ដែល​មាន​អាជីវៈ​មិន​បរិសុទ្ធ​នោះ​ឯង​ ។ ឯតថាគត មិនមែនជាមានអាជីវៈមិនបរិសុទ្ធ សេពនូវសេនាសនៈស្ងាត់ តាំង​នៅក្នុងព្រៃជិតនិងព្រៃឆ្ងាយ ដូច្នោះទេ តថាគតជា​អ្នក​មាន​អាជីវៈ​បរិសុទ្ធ​មែន ​។ ពួកព្រះអរិយៈណា ដែលមានអាជីវៈបរិសុទ្ធ រមែង​សេព​នូវ​សេនា​សនៈ​ស្ងាត់ តាំងនៅក្នុងព្រៃជិតនិងព្រៃឆ្ងាយ បណ្តាព្រះអរិយៈទាំងនោះ តថាគត ក៏​ជា​​ព្រះអរិយៈមួយដែរ ម្នាលព្រាហ្មណ៍ តថាគតពិចារណាឃើញ នូ​វ​អាជីវៈ​​ដ៏បរិសុទ្ធនុ៎ះ ក្នុងខ្លួនហើយ ទើបតថាគតបានដល់នូវសួស្តីដោយច្រើន គួរ​នឹង​នៅក្នុងព្រៃបាន ​។</p>
        <p><a class='ref km' id='km33' href='#km33'>៣៣</a>ម្នាលព្រាហ្មណ៍ តថាគតឯងមានសេចក្តីត្រិះរិះដូច្នេះថា ពួក​សមណ​ព្រាហ្មណ៍ណាមួយ ដែលមានអភិជ្ឈាជាប្រក្រតី មានសេចក្តី​ត្រេក​ត្រ​អាល​ដ៏ក្លៀវក្លា ក្នុងកាមទាំងឡាយ សេពនូវសេនាសនៈស្ងាត់ តាំង​នៅ​ក្នុង​ព្រៃ​ជិតនិងព្រៃឆ្ងាយ សមណព្រាហ្មណ៍ដ៏ចំរើនទាំងនោះ តែងហៅអកុសលធម៌ ដែល​គួរភ័យគួរខ្លាច ព្រោះហេតុនៃទោសរបស់ខ្លួន ដែល​មាន​អភិជ្ឈា​ជា​ប្រក្រតី មានសេចក្តីត្រេកត្រអាលដ៏ក្លៀវក្លាក្នុងកាមទាំងឡាយនោះឯង ។ ឯ​តថាគត នឹង​មានអភិជ្ឈាជាប្រក្រតី មានសេចក្តីត្រេកត្រអាលដ៏ក្លៀវក្លា ក្នុងកាម​ទាំង​ឡាយ សេពនូវសេនាសនៈស្ងាត់ តាំងនៅក្នុងព្រៃជិតនិងព្រៃឆ្ងាយ ដូច្នោះ​ក៏ទេ តថាគតមិនមានអភិជ្ឈាជាប្រក្រតីមែន ។ ពួកព្រះអរិយៈណា ដែល​មិន​មាន​អភិជ្ឈាជាប្រក្រតី សេពនូវសេនាសនៈស្ងាត់ តាំងនៅក្នុងព្រៃជិតនិង​ព្រៃ​ឆ្ងាយ បណ្តាព្រះអរិយៈទាំងនោះ តថាគតក៏ជាព្រះអរិយៈមួយដែរ ម្នាល​ព្រាហ្មណ៍ តថាគត បានពិចារណាឃើញនូវធម៌ ដែលមិនមានអភិជ្ឈានុ៎ះ ក្នុង​ខ្លួន​ហើយ ទើបតថាគតបានដល់នូវសួស្តីដោយច្រើន គួរនឹងនៅក្នុងព្រៃបាន ។</p>
        <p><a class='ref km' id='km34' href='#km34'>៣៤</a>ម្នាលព្រាហ្មណ៍ តថាគតឯងមានសេចក្តីត្រិះរិះដូច្នេះថា ពួក​សមណ​ព្រាហ្មណ៍ណាមួយ មានចិត្តព្យាបាទ មានចិត្តគិតប្រទូស្ត សេព​នូវ​សេនាសនៈ​ស្ងាត់ តាំងនៅក្នុងព្រៃជិតនិងព្រៃឆ្ងាយ សមណ​ព្រាហ្មណ៍​ដ៏​ចំរើន​ទាំង​នោះ តែងហៅអកុសលធម៌ដែលគួរភ័យគួរខ្លាច ព្រោះ​ហេតុ​នៃ​ទោស​របស់​ខ្លួន ដែលមានចិត្តព្យាបាទ នឹងចិត្តគិតប្រទូស្តនោះឯង ។ ឯតថាគត នឹ​ង​​ជា​អ្នក​មាន​ចិត្តព្យាបាទ មានចិត្តគិតនឹងប្រទូស្ត សេពនូវសេនាសនៈស្ងាត់ តាំង​​នៅ​ក្នុង​ព្រៃ​ជិតនិងព្រៃឆ្ងាយ ដូច្នោះក៏ទេ តថាគត ជាអ្នក​មាន​ចិត្តប្រកប​ដោយ​មេត្តា ។ ព្រះអរិយៈទាំងឡាយណា ដែលមានចិត្តប្រកបដោយមេត្តា រមែង​សេព​នូវ​សេនាសនៈស្ងាត់ តាំងនៅក្នុងព្រៃជិតនិងព្រៃឆ្ងាយ បណ្តា​ព្រះអរិយៈ​ទាំងនោះ តថាគតក៏ជាព្រះអរិយៈមួយដែរ ម្នាលព្រាហ្មណ៍ តថាគតបានពិ​ចារ​ណាឃើញ នូវចិត្តប្រកបដោយមេត្តានុ៎ះ ក្នុងខ្លួនហើយ ទើប​ដល់​នូវ​សួស្តី​ដោយ​ច្រើន គួរ​នឹង​​​នៅក្នុងព្រៃបាន ។</p>
        <p><a class='ref km' id='km35' href='#km35'>៣៥</a>ម្នាលព្រាហ្មណ៍ តថាគតឯងមានសេចក្តីត្រិះរិះដូច្នេះថា ពួក​សមណ​​​​ព្រាហ្មណ៍ណាមួយ ដែលថីនមិទ្ធៈ (សេចក្តីច្រអូសចិត្តនឹង​ច្រអូស​កាយ)​ គ្របសង្កត់ហើយ សេពនូវសេនាសនៈស្ងាត់ តាំងនៅក្នុងព្រៃជិតនិង​ព្រៃឆ្ងាយ សមណព្រាហ្មណ៍ដ៏ចំរើនទាំងនោះ តែងហៅអកុសលធម៌ដែល​គួរ​ភ័យគួរខ្លាច ព្រោះហេតុនៃទោសរបស់ខ្លួន ដែលថីនមិទ្ធៈគ្របស​ង្កត់​នោះ​ឯង ។ ឯ​តថាគត មិនមែនជាអ្នកដែលថីនមិទ្ធៈគ្របសង្កត់ សេព​នូវ​សេនា​សនៈ​ស្ងាត់ តាំងនៅ​ក្នុង​ព្រៃ​ជិតនិងព្រៃឆ្ងាយ ដូច្នោះទេ តថាគតជា​អ្នក​មាន​ថីន​មិទ្ធៈ​ទៅ​​​ប្រាសហើយ ។ ព្រះអរិយៈទាំងឡាយណា មានថីនមិទ្ធៈទៅប្រាសហើយ សេព​​នូវ​សេនាសនៈ​ស្ងាត់​​ តាំងនៅក្នុងព្រៃជិតនិងព្រៃឆ្ងាយ បណ្តា​ព្រះអរិយៈ​ទាំង​នោះ តថាគត ក៏ជាព្រះអរិយៈមួយដែរ ម្នាលព្រាហ្មណ៍ តថាគតបាន​ពិចារ​ណាឃើញនូវ​ថីនមិទ្ធៈ ទៅប្រាសហើយក្នុងខ្លួន ទើបដល់​នូវ​សួស្តី​ដោយ​ច្រើន គួរនឹង​នៅ​ក្នុង​ព្រៃ​បាន ។</p>
        <p><a class='ref km' id='km36' href='#km36'>៣៦</a>ម្នាលព្រាហ្មណ៍ តថាគតឯងមានសេចក្តីត្រិះរិះដូច្នេះថា ពួក​សមណ​ព្រាហ្មណ៍ណាមួយ ដែលមានចិត្តរវើរវាយ មានចិត្តមិនស្ងប់រម្ងាប់ សេព​​​​នូ​វ​​​​សេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ ពួក​សមណ​ព្រាហ្មណ៍​​​​​​​ដ៏ចំរើនទាំងនោះ តែងហៅអកុសលធម៌ដែលគួរភ័យគួរខ្លាច ព្រោះ​ហេតុ​នៃទោសរបស់ខ្លួន ដែលមានចិត្តរវើរវាយ មានចិត្តមិន​ស្ងប់​រម្ងាប់​នោះ​ឯង ។ ឯតថាគតនឹងមានចិត្តរវើរវាយ មានចិត្តមិនស្ងប់រម្ងាប់ សេពនូវ​សេនាសនៈ​ស្ងាត់ តាំងនៅក្នុងព្រៃជិតនឹងព្រៃឆ្ងាយ ដូច្នោះក៏ទេ តថាគតជាអ្នក​មាន​ចិត្ត​ស្ងប់​រម្ងាប់ ។ ព្រះអរិយៈទាំងឡាយណា មានចិត្តស្ងប់រម្ងាប់ សេពនូវ​សេនាសនៈ​ស្ងាត់ តាំងនៅក្នុងព្រៃជិតនឹងព្រៃឆ្ងាយ បណ្តាព្រះអរិយៈទាំងនោះ តថាគតក៏​ជា​​​ព្រះ​អរិយៈ​មួយដែរ ម្នាលព្រាហ្មណ៍ តថាគតបានពិចារណាឃើញ នូវ​ចិត្ត​ស្ងប់​រម្ងាប់​នុ៎ះ ក្នុងខ្លួនហើយ ទើបដល់នូវសួស្តីដោយច្រើន គួរ​នឹង​នៅ​ក្នុង​ព្រៃ​បាន​ ។</p>
        <p><a class='ref km' id='km37' href='#km37'>៣៧</a>ម្នាលព្រាហ្មណ៍ តថាគតឯងមានសេចក្តីត្រិះរិះដូច្នេះថា ពួក​សមណ​ព្រាហ្មណ៍ណាមួយ ដែលមានសេចក្តីសង្ស័យមិនដាច់ស្រេច សេព​នូវសេនាសនៈ​ស្ងាត់ តាំងនៅក្នុងព្រៃជិតនឹងព្រៃឆ្ងាយ ពួក​សមណ​ព្រាហ្មណ៍​ដ៏​ចំរើន​ទាំងនោះ តែងហៅអកុសលធម៌ដែលគួរភ័យគួរខ្លាច ព្រោះ​ហេតុ​នៃ​ទោស​របស់ខ្លួន ដែលមានសេចក្តីសង្ស័យមិនដាច់ស្រេចនោះឯង ។ ឯតថាគតនឹង​មានមានសេចក្តីសង្ស័យមិនដាច់ស្រេច សេពនូវសេនាសនៈស្ងាត់ តាំង​នៅ​ក្នុង​ព្រៃ​ជិត នឹងព្រៃឆ្ងាយ ដូច្នោះក៏ទេ តថាគតជាអ្នកកន្លងផុត ចាក​សេចក្តី​សង្ស័យ មិនដាច់ស្រេចបាន ។ ព្រះអរិយៈទាំងឡាយណា ដែល​កន្លង​ផុត​សេចក្តី​​សង្ស័យមិនដាច់ស្រេច សេពនូវសេនាសនៈស្ងាត់ តាំងនៅក្នុងព្រៃជិតនឹង​ព្រៃ​ឆ្ងាយ បណ្តាព្រះអរិយៈទាំងនោះ តថាគតក៏ជាព្រះអរិយៈមួយដែរ ម្នាល​​ព្រាហ្មណ៍ តថាគតបានពិចារណាឃើញ នូវចិត្ត​ដែល​កន្លង​ផុត​សេចក្តី​សង្ស័យ​​មិនដាច់ស្រេចនុ៎ះ ក្នុងខ្លួនហើយ ទើបដល់នូវសួស្តីដោយច្រើន គួរនឹង​នៅ​ក្នុង​​ព្រៃបាន ។ </p>
        <p><a class='ref km' id='km38' href='#km38'>៣៨</a>ម្នាលព្រាហ្មណ៍ តថាគត មានសេចក្តីត្រិះរិះដូច្នេះថា ពួកសមណ​​-ព្រាហ្មណ៍ណាមួយ ជាអ្នកលើកតំកើងខ្លួនឯង បន្តុះបង្អាប់អ្នកដទៃ សេព​​នូវ​សេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ សមណ​ព្រាហ្មណ៍​ដ៏​​ចំរើន​ទាំងនោះ តែងហៅអកុសលធម៌ដែលគួរភ័យគួរខ្លាច ព្រោះ​ហេតុ​នៃ​ទោស​របស់​ខ្លួន ដែលលើកតំកើងខ្លួនឯង នឹងបន្តុះបង្អាប់អ្នកដទៃនោះឯង ។ ឯតថាគត នឹង​ជាអ្នកលើកតំកើងខ្លួនឯង បន្តុះបង្អាប់អ្នកដទៃ សេពនូ​វ​សេនាសនៈ​​​​​ស្ងាត់ តាំងនៅក្នុងព្រៃជិតនឹងព្រៃឆ្ងាយ ដូច្នោះក៏ទេ តថាគតជា​អ្នក​មិន​លើក​​តំ​កើង​ខ្លួន​ឯង មិនបន្តុះបង្អាប់អ្នកដទៃទេ ។ ព្រះអរិយៈ​ទាំង​ឡាយ​​​ណា ជាអ្នក​មិន​លើក​តំកើងខ្លួនឯង មិនបន្តុះបង្អាប់អ្នកដទៃ សេពនូវ​សេនា​សនៈ​​ស្ងាត់ តាំង​នៅ​ក្នុង​ព្រៃជិតនឹងព្រៃឆ្ងាយ បណ្តាព្រះអរិយៈទាំងនោះ តថាគត ក៏ជា​ព្រះអរិយៈ​មួយ​​​ដែរ ម្នាលព្រាហ្មណ៍ តថាគតបាន​ពិចារ​ណា​​ឃើញ នូវសេចក្តី​មិន​លើក​តំកើងខ្លួនឯង មិនបន្តុះបង្អាប់អ្នកដទៃនុ៎ះ ក្នុងខ្លួន​ហើយ​ទើបដល់​នូវ​សួស្តី​ដោយ​​​ច្រើន គួរនឹងនៅក្នុងព្រៃបាន ។</p>
        <p><a class='ref km' id='km39' href='#km39'>៣៩</a>ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា ពួក​សមណ​-ព្រាហ្មណ៍​ណា​មួយ ជាអ្នកតក់ស្លុតប្រកបដោយជាតិជាអ្នកខ្លាច សេព​នូវ​សេនាសនៈ​​​ស្ងាត់ តាំងនៅក្នុងព្រៃជិតនឹងព្រៃឆ្ងាយ សមណ​ព្រាហ្មណ៍​ដ៏​ចំរើន​ទាំង​នោះ តែងហៅអកុសលធម៌ដែលគួរភ័យគួរខ្លាច ព្រោះ​ហេ​តុ​នៃ​ទោស​របស់ខ្លួ​ន ដែលមានសេចក្តីតក់ស្លុត និង​ការ​ប្រកប​ដោយ​ជាតិ​ជា​អ្នក​ខ្លាច​នោះ​ឯង ​។ ឯតថាគតនឹងមានសេចក្តីតក់ស្លុត ប្រកបដោយជាតិជាអ្នកខ្លាច សេព​នូវ​​សេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ ដូច្នោះក៏ទេ តថាគតជា​អ្នក​​ប្រាស​ចាក​សេចក្តីព្រឺព្រួចរោមហើយ ។ ព្រះអរិយៈទាំងឡាយណា ប្រាស​ចាក​​សេចក្តីព្រឺព្រួចរោមហើយ សេពនូវសេនាសនៈស្ងាត់ តាំងនៅក្នុងព្រៃជិតនឹង​ព្រៃឆ្ងាយ បណ្តាព្រះអរិយៈទាំងនោះ តថាគតក៏ជាព្រះអរិយៈមួយដែរ ម្នាល​ព្រាហ្មណ៍ តថាគតបានពិចារណាឃើញ នូវការ​ប្រាស​ចាក​សេចក្តី​ព្រឺ​ព្រួច​រោម​នុ៎ះ ក្នុងខ្លួនហើយទើបដល់នូវសួស្តីដោយច្រើន គួរនឹង​នៅ​ក្នុង​ព្រៃ​បាន​ ។</p>
        <p><a class='ref km' id='km40' href='#km40'>៤០</a>ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា ពួក​សមណ​ព្រាហ្មណ៍​ណា​មួយ ដែលត្រូវការចង់បានលាភសក្ការៈនឹងសេចក្តីសរសើរ ​សេព​នូវសេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ សមណ​ព្រាហ្មណ៍​ដ៏​​​ចំរើនទាំងនោះ តែងហៅអកុសលធម៌ដែលគួរភ័យគួរខ្លាច ព្រោះ​ហេតុ​នៃ​ទោស​របស់​ខ្លួន ដែលត្រូវការចង់បានលាភសក្ការៈនឹងសេចក្តីសរសើរ​នោះ​ឯង ​។ ឯតថាគត នឹងត្រូវការចង់បានលាភសក្ការៈនឹងសេចក្តីសរសើរ សេពនូវ​សេនាសនៈ​​​​ស្ងាត់ តាំងនៅក្នុងព្រៃជិតនឹងព្រៃឆ្ងាយដូច្នោះក៏ទេ តថាគតជា​អ្នក​មាន​សេចក្តីប្រាថ្នាតិច ។ ព្រះអរិយៈទាំងឡាយណា ដែលមាន​សេចក្តី​ប្រាថ្នា​តិច សេពនូវសេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ បណ្តា​ព្រះ​អរិយៈ​​ទាំងនោះ តថាគតក៏ជាព្រះអរិយៈមួយដែរ ម្នាលព្រាហ្មណ៍ តថាគត បាន​​​ពិចារ​ណាឃើញ សេចក្តីប្រាថ្នាតិចនុ៎ះ ក្នុងខ្លួនហើយទើបដល់នូវសួស្តី​ដោយ​​​​​ច្រើន គួរនឹងនៅក្នុងព្រៃបាន ។</p>
        <p><a class='ref km' id='km41' href='#km41'>៤១</a>ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា ពួក​សមណ​-ព្រាហ្មណ៍​ណាមួយ ជាអ្នកខ្ជិលច្រអូស មិនមានព្យាយាមសេពនូវ​សេនា​-សនៈ​​​​​ស្ងាត់ តាំងនៅក្នុងព្រៃជិតនឹងព្រៃឆ្ងាយ សមណ​ព្រាហ្មណ៍​ដ៏​ចំរើន​ទាំង​នោះ តែងហៅអកុសលធម៌ដែលគួរភ័យគួរខ្លាច ព្រោះ​ហេតុ​នៃ​ទោស​របស់​ខ្លួន ដែលមានសេចក្តីខ្ជិលច្រអូស នឹងគ្មានព្យាយាមនោះឯង ។ ឯតថាគតនឹង​​ជា​​​អ្នកខ្ជិលច្រអូសមិនមានព្យាយាម សេពនូវសេនាសនៈស្ងាត់ តាំង​នៅ​ក្នុង​ព្រៃ​ជិត នឹងព្រៃឆ្ងាយដូច្នោះក៏ទេ តថាគតជាអ្នកមានព្យាយាមប្រារព្ធហើយ ។ ព្រះ​​​អរិយៈ​ទាំងឡាយណា ដែលមានព្យាយាមប្រារព្ធហើយ សេពនូវ​សេនា​ស​នៈ​​​​​ស្ងាត់ តាំងនៅក្នុងព្រៃជិតនឹងព្រៃឆ្ងាយ បណ្តាព្រះអរិយៈទាំងនោះ តថាគតក៏​ជា​ព្រះអរិយៈមួយដែរ ម្នាលព្រាហ្មណ៍ តថាគត បានពិចារណាឃើញនូវ​សេចក្តី​​​​​​​​ព្យាយាមដែលប្រារព្ធហើយនុ៎ះ ក្នុងខ្លួនហើយ ទើបដល់​នូវ​សួស្តី​ដោយ​ច្រើន គួរនឹងនៅក្នុងព្រៃបាន ។</p>
        <p><a class='ref km' id='km42' href='#km42'>៤២</a>ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា ពួក​សមណ-​ព្រាហ្មណ៍​​​ណាមួយ ជាអ្នកភ្លេចស្មារតីមិនដឹងខ្លួន (ប្រាសចាកបញ្ញា) សេព​នូវ​សេនាសនៈ​​ស្ងាត់ តាំងនៅក្នុងព្រៃជិតនឹងព្រៃឆ្ងាយ ពួក​សមណ​ព្រាហ្មណ៍​ដ៏​ចំរើន​ទាំង​​នោះ តែងហៅអកុសលធម៌ដែលគួរភ័យគួរខ្លាច ព្រោះ​ហេតុ​នៃ​ទោស​​របស់​ខ្លួនដែលភ្លេចស្មារតីមិនដឹងខ្លួននោះឯង ។ ឯតថាគត នឹង​ជា​អ្នក​ភ្លេច​​​ស្មារតី មិនដឹងខ្លួន សេពនូវសេនាសនៈស្ងាត់ តាំងនៅក្នុងព្រៃជិតនឹង​ព្រៃ​ឆ្ងាយ ដូច្នោះក៏ទេ តថាគតជាអ្នកមានស្មារតីតំកល់មាំ ។ ព្រះអរិយៈ​ទាំងឡាយ​ណា ជាអ្នកមានស្មារតីតំកល់មាំ សេពនូវសេនាសនៈស្ងាត់ តាំងនៅក្នុងព្រៃជិតនឹង​ព្រៃ​ឆ្ងាយ បណ្តាព្រះអរិយៈទាំងនោះ តថាគតក៏ជាព្រះអរិយៈមួយដែរ ម្នាល​​ព្រាហ្មណ៍ តថាគតបានពិចារណាឃើញនូវការតំកល់ស្មារតីមាំនុ៎ះ ក្នុង​ខ្លួន​​​ហើយ ទើបដល់នូវសួស្តីដោយច្រើន គួរនឹងនៅក្នុងព្រៃបាន ។</p>
        <p><a class='ref km' id='km43' href='#km43'>៤៣</a>ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា ពួក​សមណ​ព្រាហ្មណ៍​ណាមួយ មានចិត្តមិនតំកល់មាំ (ប្រាសចាកឧបចារសមាធិនឹង​អប្ប​-នា​​​​សមាធិ) មានចិត្តវិលវល់ សេពនូវសេនាសនៈស្ងាត់ តាំងនៅក្នុងព្រៃជិតនឹង​ព្រៃ​ឆ្ងាយ ពួកសមណព្រាហ្មណ៍ដ៏ចំរើនទាំងនោះ តែងហៅអកុសលធម៌ ដែល​គួរ​ភ័យគួរខ្លាច ព្រោះហេតុនៃទោសរបស់ខ្លួន ដែលមានចិត្តមិនតំកល់មាំនឹង​ចិត្ត​វិ​លវល់នោះឯង ។ ឯតថាគតនឹងមានចិត្តមិនតំកល់មាំ មានចិត្តវិលវល់ សេព​នូវ​សេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ ដូច្នោះក៏ទេ តថាគតជាអ្នកមានសមាធិបរិបូណ៌ ។ ព្រះអរិយៈទាំងឡាយណា ដែល​មាន​សមាធិ​បរិបូណ៌ សេពនូវសេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ បណ្តា​ព្រះអរិយៈទាំងនោះ តថាគតក៏ជាព្រះអរិយៈមួយដែរ ម្នាលព្រាហ្មណ៍ តថាគតបានពិចារណាឃើញសមាធិសម្បទានុ៎ះ ក្នុងខ្លួនហើយ ទើប​ដល់​នូវ​សួស្តី​ដោយច្រើន គួរនឹងនៅក្នុងព្រៃបាន ។</p>
        <p><a class='ref km' id='km44' href='#km44'>៤៤</a>ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា ពួក​សមណ​-ព្រាហ្មណ៍​ណា​មួយ ជាអ្នកអប្បឥតប្រាជ្ញា ល្ងង់លេលា សេពនូវ​សេនាសនៈ​ស្ងាត់ តាំងនៅក្នុងព្រៃជិតនឹងព្រៃឆ្ងាយ ពួកសមណព្រាហ្មណ៍ដ៏ចំរើនទាំងនោះ តែង​ហៅ​អកុសលធម៌ ដែលគួរភ័យគួរខ្លាច ព្រោះហេតុនៃទោសរបស់ខ្លួន ដែល​អប្ប​ឥត​ប្រាជ្ញា ល្ងង់លេលានោះឯង ។ ឯតថាគតនឹងជាអ្នក​អប្បឥត​ប្រាជ្ញា ល្ងង់លេលា សេពនូវសេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ ដូច្នោះ​​​​ក៏ទេ តថាគតជាអ្នកបរិបូណ៌ដោយប្រាជ្ញា ។ ព្រះអរិយៈទាំងឡាយណា ដែលបរិបូណ៌ដោយប្រាជ្ញា សេពនូវសេនាសនៈស្ងាត់ តាំងនៅក្នុងព្រៃជិតនឹង​ព្រៃ​ឆ្ងាយ បណ្តាព្រះអរិយៈទាំងនោះ តថាគតក៏ជាព្រះអរិយៈមួយដែរ ម្នាល​ព្រាហ្មណ៍​ តថាគតបានពិចារណាឃើញបញ្ញាសម្បទានុ៎ះ ក្នុងខ្លួនហើយ ទើប​ដល់​នូវ​សួស្តីដោយច្រើន គួរនឹងនៅក្នុងព្រៃបាន ។</p>
        <p>ចប់ បរិយាយ ១៦ ។</p>
        <p><a class='ref km' id='km45' href='#km45'>៤៥</a>ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា រាត្រី​ទាំង​ឡាយ​​​ ដែលគេដឹងច្បាស់ ដែលគេកំណត់ដឹងថាជាតិថី ទី ១៤ ទី ១៥ ទី​ ៨ ​នៃ​បក្ខ​​​ បើដូច្នោះអាត្មាអញ គួរនៅក្នុងអារាមចេតិយវនចេតិយ រុក្ខចេតិយ​ទាំង​ឡាយ ដែលគួរភ័យគួរភ្លឹក គួរឲ្យព្រឺព្រួចរោម ក្នុងរាត្រីទាំងឡាយមាន​សភាព​ដូច្នោះ​​ ។ ធ្វើម្តេចតថាគតគប្បីឃើញភ័យ នឹងសេចក្តីស្ញើបនោះបាន ។ ម្នាលព្រាហ្មណ៍ លុះសម័យមកខាងក្រោយ រាត្រីទាំងឡាយណា ដែល​គេ​ដឹង​ច្បាស់​ ដែលគេកំណត់ដឹងថាជាតិថី ទី ១៤ ទី ១៥ ទី ៨ នៃបក្ខ តថាគតក៏​នៅ​ក្នុង​​​អារាមចេតិយ វនចេតិយ រុក្ខចេតិយទាំងឡាយដែលគួរស្បើមគួរខ្លាច គួរ​ឲ្យ​​​ព្រឺព្រួចរោមក្នុងរាត្រីទាំងឡាយមានសភាពដូច្នោះ ម្នាលព្រាហ្មណ៍ កាល តថា​​​​​​គតនៅក្នុងទីនោះ ម្រឹគក៏មកខ្លះ ក្ងោកក៏ជាន់មែកឈើស្ងួតឲ្យធ្លាក់ចុះខ្លះ ខ្យល់ក៏បក់ផាត់ស្លឹកឈើ និងសម្រាមមកខ្លះ ។ ម្នាលព្រាហ្មណ៍ តថាគត​ក៏​មាន​សេចក្តី​​​​​ត្រិះរិះដូច្នេះថា ភ័យនឹងសេចក្តីភ្លឹកនោះមកដល់ (តថាគត) មែន​ហើយ​តើ​ ។ ម្នាលព្រាហ្មណ៍ តថាគតមានសេចក្តីត្រិះរិះដូច្នេះថា អាត្មាអញជា​អ្នក​ប្រាថ្នា​នូវភ័យ ដោយចំណែកមួយឬអ្វីហ្ន៎ ភ័យនឹងសេចក្តីស្ញើបនោះមកដល់​អាត្មា​អញ ដែលសម្រេចឥរិយាបថណា ៗ អាត្មាអញនឹងមិនផ្លាស់​ឥរិយាបថ​នោះ​ ៗ ដោយពិត ត្រូវតែបន្ទោបង់នូវភ័យនឹងសេចក្តីស្ញើបនោះចេញ ។ ម្នាល​ព្រាហ្មណ៍ តថាគតកំពុងចង្ក្រម ក៏ស្រាប់តែមានភ័យនឹងសេចក្តីស្ញើប​នោះ​មក​ដល់​ ។ ម្នាលព្រាហ្មណ៍ តថាគតក៏មិនឈរមិនអង្គុយមិនដេកសោះ ខំចង្ក្រមដរាបទាល់តែបន្ទោបង់ភ័យ នឹងសេចក្តីស្ញើបនោះបាន ។ ម្នាល​ព្រាហ្មណ៍ កាលតថាគត កំពុងឈរក៏ស្រាប់តែមានភ័យនឹងសេចក្តី​ស្ញើប​នោះ​មក​ដល់ ។ ម្នាលព្រាហ្មណ៍ តថាគតក៏មិនចង្ក្រម មិនអង្គុយ មិនដេក ប្រឹងឈរ ដរាបទាល់តែបន្ទោបង់ភ័យនឹងសេចក្តីស្ញើបនោះបាន ។ ម្នាលព្រាហ្មណ៍ កាល​តថាគត កំពុងអង្គុយក៏ស្រាប់តែមានភ័យ នឹងសេចក្តីស្ញើបនោះមកដល់ ។ ម្នាល​​​​​ព្រាហ្មណ៍ តថាគតក៏មិនដេក មិនឈរ មិនចង្ក្រមសោះ ប្រឹងអង្គុយដរាប​​-ទាល់​​តែបន្ទោបង់ភ័យនឹងសេចក្តីស្ញើបនោះបាន ។ ម្នាលព្រាហ្មណ៍ កាល​តថាគត កំពុងដេកក៏ស្រាប់តែមានភ័យ នឹងសេចក្តីស្ញើបនោះមកដល់ ។ ម្នាល​ព្រាហ្មណ៍ តថាគតក៏មិនអង្គុយ មិនឈរ មិនចង្ក្រមសោះ ប្រឹងដេកដរាបទាល់​តែ​​​បន្ទោបង់ភ័យនឹងសេចក្តីស្ញើបនោះបាន ។</p>
        <p><a class='ref km' id='km46' href='#km46'>៤៦</a>ម្នាលព្រាហ្មណ៍ មានសមណព្រាហ្មណ៍ ១ ពួក សំគាល់យប់ថា​ជា​ថ្ងៃ សំគាល់ថ្ងៃថាជាយប់ តថាគតពោលថាការសំគាល់នេះ របស់​​ពួក​សមណ-​ព្រាហ្មណ៍​​​ទាំងនោះ ជាការនៅវង្វេងភាន់ស្មារតីនៅឡើយ ។ ម្នាលព្រាហ្មណ៍ ចំណែកខាងតថាគតដឹងច្បាស់ នូវយប់ថាជាយប់មែន ដឹងច្បាស់នូវថ្ងៃថា​ជា​ថ្ងៃ​មែន ។ ម្នាលព្រាហ្មណ៍ ដំណើរនោះមានទំនងគួរឲ្យអ្នកផងនិយាយថា សត្វ​ដែល​​​មានសភាពមិនវង្វេង កើតហើយក្នុងលោក ដើម្បី​ប្រយោជន៍ដ​ល់ជន​ច្រើន ដើម្បីសេចក្តីសុខដល់ជនច្រើន ដើម្បីអនុគ្រោះដល់សត្វលោក ដើម្បី​សេចក្តី​​​ចម្រើនដើម្បីប្រយោជន៍ ដើម្បីសេចក្តីសុខ ដល់ទេវតានឹង​មនុស្ស​ទាំងឡាយ​​ ។ ដំណើរនោះ មានទំនងគួរឲ្យអ្នកផងនិយាយឲ្យតថាគតថា សត្វ​ដែល​​​​មានសភាពមិនវង្វេង កើតឡើងហើយក្នុងលោក ដើម្បីប្រយោជន៍ដល់​ជន​ច្រើន ដើម្បីសេចក្តីសុខដល់ជនច្រើន ដើម្បីអនុគ្រោះដល់សត្វលោក ដើម្បីសេចក្តីចម្រើនដើម្បីប្រយោជន៍ ដើម្បីសេចក្តីសុខ ដល់ទេវតានឹង​មនុស្ស​ទាំងឡាយ​​​ ។</p>
        <p><a class='ref km' id='km47' href='#km47'>៤៧</a>ម្នាលព្រាហ្មណ៍ តថាគត បានផ្តើមសេចក្តីព្យាយាម មិន​បន្ធូរបន្ថយ​ឡើយ ទាំងស្មារតីតថាគតក៏ប្រុងប្រយ័ត្ន មិនឲ្យមានភ្លាត់ កាយសោតក៏ស្ងប់​រម្ងាប់ មិនក្រវល់ក្រវាយ ចិត្តក៏នឹងល្អ ជាចិត្តមានអារម្មណ៍មូលតែមួយ ។ ម្នាល​ព្រាហ្មណ៍ តថាគតឯង លុះប្រាកដជាស្ងាត់ចាកកាមទាំងឡាយ ប្រាកដ​ជា​ស្ងាត់​​​​​​ចាកធម៌ទាំងឡាយជាអកុសលហើយ ក៏ចូលបឋមជ្ឈាន ដែល​ប្រកប​ដោយ​​​​​វិតក្កៈវិចារៈ មានបីតិនឹងសុខៈ ដែលកើតអំពី​សេចក្តី​ស្ងប់ស្ងាត់ ​ជា​អារម្មណ៍ លុះរម្ងាប់វិតក្កៈវិចារៈហើយ ក៏បានចូលដល់ទុតិយជ្ឈានជាទីផូរផង់ ប្រព្រឹត្តទៅខាងក្នុង ដ៏ញុំាងចិត្តជាសមាធិឲ្យចំរើនឡើង គ្មានវិតក្កៈវិចារៈទេ មានតែបីតិនឹងសុខៈដែលកើតអំពីសមាធិ លុះលះបង់បីតិចេញហើយ តថាគត ជាបុគ្គលព្រងើយ មានសតិនឹងសេចក្តីដឹងច្បាស់ តថាគតសោយសុខដោយ​នាម​​​កាយផង អរិយបុគ្គលទាំងឡាយ តែងសម្តែងនូវបុគ្គលដែល​បាន​តតិយ​-ជ្ឈា​ន​​​​​នោះណា ថាជាបុគ្គលមានចិត្តព្រងើយ ជាអ្នកមានស្មារតី មានប្រក្រតី​នៅ​ជា​​​សុខ តថាគតក៏បានដល់នូវតតិយជ្ឈាននោះហើយ ព្រោះលះបង់នូវ​សេចក្តី​​​សុខផង ព្រោះលះបង់នូវសេចក្តីទុក្ខផង ព្រោះរំលត់នូវសោមនស្សនឹង​ទោ-​មនស្ស​​​​​​​អំពីមុនផង តថាគតបានចូលដល់ចតុត្ថជ្ឈានឥតទុក្ខឥតសុខ មាន​សតិ​ដ៏ស្អាត ដោយឧបេក្ខា ។</p>
        <p><a class='ref km' id='km48' href='#km48'>៤៨</a>កាលដែលចិត្តខ្ជាប់ខ្ជួន បរិសុទ្ធ ផូរផង់ មិនមានកិលេស ប្រាស​ចាក​សេចក្តី​សៅហ្មង ជាចិត្តទន់ សមគួរដល់កម្ម ជាចិត្តនឹងធឹង មិនញាប់ញ័រ យ៉ាងនេះហើយ តថាគត ក៏បានបង្អោនចិត្តទៅក្នុងបុព្វេនិវាសានុស្សតិញ្ញាណ (ប្រាជ្ញាជាគ្រឿងរលឹកជាតិ ដែលអាស្រ័យនៅពីមុន)។ តថាគតនោះ រលឹកជាតិ ដែលបានអាស្រ័យនៅ អំពីមុនជាអនេកជាតិ រលឹកជាតិបានដូចម្តេច គឺរលឹក​បាន​​​ ១ ជាតិ ២ ជាតិ ៣ ជាតិ ៤ ជាតិ ៥ ជាតិ ១០ ជាតិ ២០ ជាតិ ៣០ ជាតិ ៤០​ជាតិ ៥០ ជាតិ ១០០ ជាតិ ១ ពាន់ជាតិ ១ សែនជាតិ ក៏បាន រលឹក​បាន​ច្រើន​សំវដ្ត​កប្ប ច្រើនវិវដ្តកប្ប ច្រើនសំវដ្តវិវដ្តកប្ប ក៏បានដូច្នេះថា តថាគត បានកើតក្នុងភពឯណោះ មានឈ្មោះយ៉ាងនេះ មានគោត្រយ៉ាងនេះ មាន​សម្បុរ​​​​យ៉ាងនេះ មានអាហារយ៉ាងនេះ បានសោយសុខទុក្ខយ៉ាងនេះ មាន​កំណត់​​​​អាយុប៉ុណ្ណេះ តថាគត ច្យុតចាកអត្តភាពនោះ ហើយបាន​ទៅ​កើត​ក្នុង​ភព​ឯនោះ ដែលទៅកើតក្នុងភពនោះ តថាគត ក៏មានឈ្មោះយ៉ាងនេះ មាន​គោត្រ​​យ៉ាងនេះ មានសម្បុរយ៉ាងនេះ មានអាហារយ៉ាងនេះ បានសោយសុខ​ទុក្ខ​យ៉ាងនេះ មានកំណត់អាយុប៉ុណ្ណេះ តថាគតលុះច្យុតចាកអត្តភាព​នោះ​ហើយ មកកើតក្នុងភពនេះ ។ តថាគត រលឹកតាមនូវជាតិដែល​អាស្រ័យ​នៅ​ពី​មុនបានច្រើនជាតិ ព្រមទាំងអាការព្រមទាំងឧទ្ទេស យ៉ាងនេះ ។ ម្នាល​ព្រាហ្មណ៍ បឋមវិជ្ជានេះឯង ដែលតថាគតបានត្រាស់ដឹង ក្នុងយាម​ជា​ដម្បូង​នៃ​រាត្រី លុះដល់សេចក្តីល្ងង់ខ្ចាត់បាត់ទៅ សេចក្តីចេះដឹងក៏កើតឡើង ងងឹតខ្ចាត់​បាត់​​​ទៅ ពន្លឺក៏កើតឡើងដល់តថាគត ដែលកំពុងអង្គុយប្រុងស្មារតី មិន​ប្រហែស​ធ្វេស ខំប្រឹងដុតបំផ្លាញកិលេស មានចិត្តមូលស្លុង (ឥតមាននឹកនា ដល់កាយនិងជីវិតឡើយ) ដូចជាបណ្ឌិតទាំងឡាយ ដែលបាននូវបឋមវិជ្ជានុ៎ះ ដូច្នោះដែរ ។</p>
        <p><a class='ref km' id='km49' href='#km49'>៤៩</a>កាលដែលចិត្តខ្ជាប់ខ្ជួន បរិសុទ្ធផូរផង់ មិនមានកិលេស​ ប្រាស​ចាក​សេចក្តីសៅហ្មង ជាចិត្តទន់ភ្លន់សមគួរដល់កម្ម ជាចិត្តនឹងធឹង មិនញាប់ញ័រ យ៉ាងនេះហើយ តថាគត ក៏បង្អោនចិត្តទៅក្នុង ចុតូបបាតញ្ញាណ (ញាណដែល​នាំ​ឲ្យ​បានត្រាស់ដឹងនូវចុតិនិងបដិសន្ធិ) នៃសត្វទាំងឡាយ ។ តថាគត មើលឃើញនូវសត្វទាំងឡាយ ដែលច្យុតនិងចាប់បដិសន្ធិ ទាបថោកនិងឧត្តម មានសណ្ឋានល្អ និងអាក្រក់ ទៅកាន់សុគតិនិងទុគ្គតិ ដោយចក្ខុដូចជាទិព្វ ដ៏បរិសុទ្ធ ក្រៃលែងជាងចក្ខុរបស់មនុស្សសាមញ្ញ ក៏ដឹងច្បាស់នូវសត្វទាំងឡាយ ដែលអន្ទោលទៅតាមកម្មថា អើហ្ន៎ សត្វទាំងអម្បាលនេះប្រកបដោយកាយ​ទុច្ចរិត ប្រកបដោយវចីទុច្ចរិត ប្រកបដោយមនោទុច្ចរិត ជាអ្នកតិះដៀលនូ​វ​ព្រះអរិយៈ ជាមិច្ឆាទិដ្ឋិប្រកាន់មាំនូវកម្មជាមិច្ឆាទិដ្ឋិ សត្វទាំងនោះលុះដល់​រំលាង​​ខន្ធ បន្ទាប់អំពីមរណៈ ក៏ទៅកើតឯអបាយ​ទុគ្គតិវិនិបាត​នរក​អើហ្ន៎ ចំណែកខាងសត្វទាំងអម្បាលនេះ ប្រកបដោយកាយសុចរិត ប្រកប​ដោយ​​​​​វចីសុចរិត ប្រកបដោយមនោសុចរិត ជាអ្នកមិនតិះ​ដៀល​នូវ​ពួក​ព្រះ​អរិយៈ​​​ ជាសម្មាទិដ្ឋិ ប្រកាន់មាំនូវកម្មជាសម្មាទិដ្ឋិ សត្វទាំងអម្បាលនោះ លុះ​ដល់​​​រំលាងខន្ធបន្ទាប់អំពីមរណៈ ក៏ទៅកើតឯឋានសុគតិ និងសួគ៌ ទេវលោក ។ តថាគតមើលឃើញនូវសត្វទាំងឡាយ ដែលច្យុតនឹង​ចាប់​បដិសន្ធិ ទាប​ថោក​និង​​​​​​ឧត្តម មានសណ្ឋានល្អនិងអាក្រក់ ទៅកាន់សុគតិនិង​ទុគ្គតិ ដោយ​ចក្ខុដូចជាទិព្វដ៏បរិសុទ្ធ ក្រៃលែងជាងចក្ខុរបស់មនុស្សសាមញ្ញ ក៏ដឹងច្បាស់​នូវ​សត្វ​ទាំ​ងឡាយ ដែលអន្ទោលទៅតាមកម្ម ដោយប្រការដូច្នេះ ។ ម្នាល​ព្រាហ្មណ៍ វិជ្ជាទី ២ នេះឯងហើយ ដែលតថាគតបានត្រាស់ដឹងក្នុងយាម​ជា​កណ្តាល​​នៃ​រាត្រី លុះដល់សេចក្តីល្ងង់ខ្ចាត់បាត់ទៅ សេចក្តីចេះដឹងក៏កើតឡើង ងងឹត​ខ្ចាត់​បាត់​ទៅ ពន្លឺក៏កើតឡើងដល់តថាគត ដែលកំពុងប្រុងស្មារតី មិន​ប្រហែស​​ធ្វេស ខំប្រឹងដុតបំផ្លាញកិលេស មានចិត្តមូលស្លុង (ឥតមាននឹក​នា​ដល់​កាយនឹងជីវិតឡើយ) ដូចជាបណ្ឌិតទាំងឡាយ ដែលបាននូវវិជ្ជាទី ២ នុ៎ះ​ដូច្នោះ​ដែរ ។</sup></p>
        <p><a class='ref km' id='km50' href='#km50'>៥០</a>កាលដែលចិត្តខ្ជាប់ខ្ជួន បរិសុទ្ធផូរផង់ មិនមានកិលេស ប្រាស​ចាក​សេចក្តី​សៅហ្មង ជាចិត្តទន់ភ្លន់សមគួរដល់កម្មជាចិត្តនឹងធឹង មិនញាប់ញ័រ យ៉ាងនេះ​​​​​​​​​​ហើយ តថាគតក៏បង្អោនចិត្តទៅក្នុងអាសវក្ខយញ្ញាណ (ញាណ​ជា-​ហេតុ​​​​ឲ្យបានអស់ទៅនូវអាសវៈ) ។ តថាគតដឹងប្រាកដតាមពិតថា នេះជាទុក្ខ ដឹងប្រាកដតាមពិតថា នេះជាហេតុនាំឲ្យកើតទុក្ខ ដឹងប្រាកដតាមពិតថា នេះ​ជា​​​​​​​សេចក្តីរលត់ទុក្ខ ដឹងប្រាកដតាមពិតថា នេះជាឧបាយឲ្យដល់ នូវសេចក្តី​រលត់ទុក្ខ ដឹងប្រាកដតាមពិតថា ធម៌ប៉ុណ្ណេះជាអាសវៈ ដឹងប្រាកដតាមពិតថា ធម៌នេះ ជាហេតុនាំឲ្យកើតអាសវៈ ដឹងប្រាកដតាមពិតថា នេះជាសេចក្តី​រលត់​នៃ​អាសវៈ ដឹងប្រាកដតាមពិតថា នេះជាឧបាយឲ្យបានដល់​នូវ​សេចក្តី​រលត់​នៃ​អាសវៈ ។ កាលដែលតថាគតដឹងយ៉ាងនេះ ឃើញយ៉ាងនេះ ចិត្តនៃតថាគត ក៏ផុតចាកគ្រឿងត្រាំគឺកាមផង ចិត្តនៃតថាគត ក៏ផុតចាកគ្រឿងត្រាំគឺភពផង ចិត្តនៃតថាគត ក៏ផុតចាកគ្រឿងត្រាំគឺអវិជ្ជាផង (កាលបើចិត្តតថាគតបាន​រួច​ផុតស្រឡះហើយ) ប្រាជ្ញាក៏កើតប្រាកដដល់តថាគតថា អញរួចស្រឡះ ចាកអាសវធម៌ហើយ ចិត្តរបស់អញផុតស្រឡះហើយ តថាគតដឹងច្បាស់ថា កំណើតរបស់អញអស់ហើយ ព្រហ្មចរិយធម៌ អញបានប្រព្រឹត្តគ្រប់គ្រាន់ហើយ សោឡសកិច្ច អញក៏បានធ្វើស្រេចហើយ នឹងមានកិច្ចដទៃក្រៅពី​សោឡសកិច្ច​នេះ​ទៀត មិនមានឡើយ ។ ម្នាលព្រាហ្មណ៍ វិជ្ជាទី ៣ នេះឯង ដែលតថាគត បានត្រាស់ដឹង ក្នុងយាមជាទីបំផុតនៃរាត្រី លុះដល់សេចក្តីល្ងង់​ខ្លៅខ្ចាត់​បាត់​ទៅ​ សេចក្តីចេះដឹងក៏កើតឡើង ងងឹតខ្ចាត់បាត់ទៅ ពន្លឺក៏កើតឡើងដល់​តថាគតដែលកំពុងអង្គុយប្រុងស្មារតី មិនប្រហែសធ្វេស ខំប្រឹងដុត​បំផ្លាញ​កិលេស មានចិត្តមូលស្លុង (ឥតមាននឹកនាដល់កាយនិងជីវិតឡើយ) ដូចជា​បណ្ឌិត​​​ទាំងឡាយ ដែលបាននូវវិជ្ជាទី ៣ នុ៎ះដូច្នោះដែរ ។</p>
        <p><a class='ref km' id='km51' href='#km51'>៥១</a>ម្នាលព្រាហ្មណ៍ ឯសមណព្រាហ្មណ៍ទាំងនោះ មានសេចក្តីត្រិះរិះ​ដូច្នេះថា ថ្ងៃនេះឯងព្រះសមណគោតម ប្រហែលជាមិនទាន់ប្រាសចាករាគៈ មិនទាន់ប្រាសចាកទោសៈ មិនទាន់ប្រាសចាកមោហៈទេដឹង ព្រោះហេតុនោះ បានជាលោកសេពនូវសេនាសនៈស្ងាត់ តាំងនៅក្នុងព្រៃជិតនឹងព្រៃឆ្ងាយ ។ ម្នាលព្រាហ្មណ៍ ដំណើរនុ៎ះអ្នកកុំគប្បីឃើញយ៉ាងនេះឡើយ ។ ម្នាលព្រាហ្មណ៍ តថាគតបានពិចារណាឃើញនូវអំណាចនៃប្រយោជន៍ ២ ប្រការ គឺពិចារណា​ឃើញ ​នូវការនៅជាសុខក្នុងបច្ចុប្បន្នចំពោះខ្លួន ១ អនុគ្រោះដល់ប្រជុំជន មានក្នុងខាងក្រោយ ១ បានជាសេពនូវសេនាសនៈស្ងាត់ តាំងនៅក្នុងព្រៃជិត នឹងព្រៃឆ្ងាយ ។</p>
        <p><a class='ref km' id='km52' href='#km52'>៥២</a>ជាណុស្សោណិព្រាហ្មណ៍ក្រាបបង្គំទូលថា ឱហ្ន៎ ព្រះគោតម​ដ៏​ចម្រើនព្រះអង្គមានសេចក្តីអនុគ្រោះ ដល់ប្រជុំជនខាងក្រោយមែន ព្រោះ​ព្រះ​អង្គ​​​​បានជាព្រះអរហន្តសម្មាសម្ពុទ្ធហើយ ។ បពិត្រព្រះគោតមដ៏ចម្រើនពី​រោះ​ណាស់ បពិត្រព្រះគោតមដ៏ចម្រើនពីរោះណាស់ បពិត្រព្រះគោតម​ដ៏​ចម្រើនធម៌​ដែល​ព្រះអង្គសម្តែងហើយ ដោយអនេកបរិយាយយ៉ាងនេះ (ភ្លឺច្បាស់ណាស់) ដូចជាគេផ្ងាររបស់ដែលផ្កាប់ ឬក៏ដូចជាគេបើកបង្ហាញរបស់ដែលកំបាំង ពុំនោះ ដូចជាគេប្រាប់ផ្លូវដល់អ្នកវង្វេងទិស ពុំនោះសោតដូចជាគេទ្រោលប្រទីប បំភ្លឺ​ក្នុង​​​​ទីងងឹត ដោយគិតថាបុរសអ្នកមានចក្ខុទាំងឡាយ រមែងឃើញនូវរូបបាន ។ ខ្ញុំព្រះអង្គនោះសូមដល់នូវព្រះគោតមដ៏ចំរើនផង ព្រះធម៌ផង ព្រះភិក្ខុ​សង្ឃ​ផង ជាទីពឹងទីរលឹក ចាប់ដើមតាំងពីថ្ងៃនេះទៅ សូមព្រះគោតមដ៏ចម្រើនជ្រាបនូវខ្ញុំ​ព្រះអង្គ ថាជាឧបាសកដល់សរណគមន៍ស្មើដោយជីវិត ។</p>
        <p>ចប់ ភយភេរវសូត្រ ទី៤។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>