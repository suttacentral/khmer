<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn111' lang='km'>
        <header>
            <ul>
                <li>អនុបទវគ្គ</li>
            </ul>
            <h1>អនុបទសូត្រ ទី ១</h1>
        </header>
        <p><a class='ref km' id='km១៥៣' href='#km១៥៣'>១៥៣</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគ គង់​ក្នុងវត្តជេតពន របស់អនាថបិណ្ឌិកសេដ្ឋី ជិតក្រុងសាវត្ថី ។ ក្នុងទី​នោះ​ឯង ព្រះមានព្រះភាគ ត្រាស់ហៅភិក្ខុទាំងឡាយថា ម្នាលភិក្ខុទាំងឡាយ ។ ភិក្ខុទាំង​នោះ ទទួលព្រះពុទ្ធដីកា ព្រះមានព្រះភាគថា ព្រះករុណា ព្រះអង្គ​ដ៏ចម្រើន ។</p>
        <p><a class='ref km' id='km១៥៤' href='#km១៥៤'>១៥៤</a>ព្រះមានព្រះភាគ បានត្រាស់ដូច្នេះថា ម្នាលភិក្ខុទាំងឡាយ សារីបុត្រ ជាអ្នកប្រាជ្ញ ម្នាលភិក្ខុទាំងឡាយ សារីបុត្រ មានប្រាជ្ញាច្រើន ម្នាល​ភិក្ខុទាំងឡាយ សារីបុត្រ មានប្រាជ្ញាក្រាស់ ម្នាលភិក្ខុទាំងឡាយ សារីបុត្រ មាន​ប្រាជ្ញារហ័ស ម្នាលភិក្ខុទាំងឡាយ សារីបុត្រ មានប្រាជ្ញាវែងវៃ ម្នាលភិក្ខុ​ទាំងឡាយ សារីបុត្រ មានប្រាជ្ញាមុត ម្នាលភិក្ខុទាំងឡាយ សារីបុត្រ មាន​ប្រាជ្ញា​​ជាគ្រឿងទម្លាយនូវកិលេស ម្នាលភិក្ខុទាំងឡាយ សារីបុត្រ ឃើញ​ច្បាស់​នូវធម្ម​វិបស្សនាតាមលំដាប់អស់កន្លះខែ (ក៏បានសម្រេចព្រះអរហត្ត) ។ ម្នាលភិក្ខុ​ទាំងឡាយ ការណ៍នេះ សារីបុត្ររមែងមាន ក្នុងធម្មវិបស្សនាជា​លំដាប់​នោះ ។</p>
        <p><a class='ref km' id='km១៥៥' href='#km១៥៥'>១៥៥</a>ម្នាលភិក្ខុទាំងឡាយ ក្នុងទីនេះ សារីបុត្រស្ងាត់ចាកកាម​ទាំង​ឡាយ ស្ងាត់ចាកអកុសលធម៌ទាំងឡាយ ហើយចូលបឋមជ្ឈាន មាន​វិតក្កៈ​វិចារៈបីតិនិងសុខៈដែលកើតអំពីវិវេក ។ ធម៌ទាំងឡាយ គឺវិតក្កៈ វិចារៈ បីតិ សុខៈ ចិត្តេកគ្គតា ផស្សៈ វេទនា សញ្ញា ចេតនា វិញ្ញាណ ឆន្ទៈ អធិមោក្ខៈ វីរិយៈ សតិ ឧបេក្ខា និងមនសិការៈណា ដែលមានក្នុងបឋមជ្ឈាន ធម៌ទាំង​នោះ សារីបុត្របានកំណត់តាមលំដាប់ហើយ ធម៌ទាំងនោះ ដែលសារីបុត្រ​ដឹង​ច្បាស់ ក៏កើតឡើង ដឹងច្បាស់ក៏តាំងនៅ ដឹងច្បាស់ក៏ដល់នូវកិរិយារលត់ ។ សារីបុត្រនោះ ដឹងច្បាស់យ៉ាងនេះថា ធម៌ទាំងនេះមិនដែលមាន ត្រឡប់ជា​មាន មានហើយ ត្រឡប់ជាគ្មានវិញយ៉ាងនេះ ។ សារីបុត្រនោះ មិនលុះក្នុង​ធម៌ទាំង​នោះ (ដោយអំណាចរាគៈ) មិនលិចលង់ក្នុងធម៌ទាំងនោះ (ដោយ​បដិឃៈ) មិនអាស្រ័យក្នុងធម៌ទាំងនោះ (ដោយតណ្ហានិស្ស័យ និងទិដ្ឋិ​-និស្ស័យ) មិនជាប់​ក្នុងធម៌ទាំងនោះ (ដោយឆន្ទរាគៈ) រួចស្រឡះ (ចាករាគៈ) ប្រាសចាក (យោគៈ) មានចិត្តមិនរពើតរពើង ។ សារីបុត្រនោះ ដឹងច្បាស់ថា និស្សរណធម៌ គឺការចេញចាកភព នៅមានតទៅទៀត ។ ការធ្វើឲ្យរឿយៗ នូវនិស្សរណធម៌​នោះ តែងមានដល់សារីបុត្រនោះ ។</p>
        <p><a class='ref km' id='km១៥៦' href='#km១៥៦'>១៥៦</a>ម្នាលភិក្ខុទាំងឡាយ មួយទៀត សារីបុត្រ ព្រោះរម្ងាប់នូវ​វិតក្កៈនិង​វិចារៈអស់ហើយ បានដល់ទុតិយជ្ឈាន ជាធម្មជាតកើតក្នុងសន្តាន​នៃខ្លួន ប្រកប​ដោយសេចក្តីជ្រះថ្លា គឺសទ្ធា មានសភាពជាចិត្តខ្ពស់ឯក មិន​មានវិតក្កៈ មិនមាន​វិចារៈទេ មានតែបីតិនិងសុខៈដែលកើតអំពីសមាធិគឺ​បឋមជ្ឈានប៉ុណ្ណោះ ក៏សម្រាន្តនៅដោយឥរិយាបថទាំង ៤ ។ ធម៌ទាំងឡាយ​គឺសេចក្តីជ្រះថ្លាក្នុង​សន្តាន បីតិ សុខៈ ចិត្តេកគ្គតា ផស្សៈ វេទនា សញ្ញា ចេតនា វិញ្ញាណ ឆន្ទៈ អធិមោក្ខៈ វីរិយៈ សតិ ឧបេក្ខា និងមនសិការៈណា ដែលមានក្នុងទុតិយជ្ឈាន ធម៌ទាំងនោះ សារីបុត្របានកំណត់តាមលំដាប់​ហើយ ធម៌ទាំងនោះ ដែល​សារីបុត្រដឹងច្បាស់ក៏កើតឡើង ដឹងច្បាស់ក៏តាំង​នៅ ដឹងច្បាស់ក៏ដល់នូវកិរិយា​រលត់ ។ សារីបុត្រនោះ ដឹងច្បាស់យ៉ាងនេះថា ធម៌ទាំងនេះ មិនដែលមាន ត្រឡប់ជាមាន មានហើយ ត្រឡប់ជាគ្មានវិញ ។ សារីបុត្រនោះ មិនលុះ មិន​លិចលង់ មិនអាស្រ័យ មិនជាប់នៅ ក្នុងធម៌​ទាំង​នោះ ជាអ្នករួចស្រឡះ (ចាក​កាមរាគៈ) ប្រាសចាក (យោគៈ) មានចិត្តមិន​រពើតរពើង ។ សារីបុត្រនោះ ដឹង​ច្បាស់ថា និស្សរណធម៌ គឺការរលាស់ខ្លួន​ចេញចាកភព នៅមានតទៅទៀត ។ ការធ្វើរឿយៗ នូវនិស្សរណធម៌នោះ រមែងមានដល់សារីបុត្រនោះ ។</p>
        <p><a class='ref km' id='km១៥៧' href='#km១៥៧'>១៥៧</a>ម្នាលភិក្ខុទាំងឡាយ មួយទៀត សារីបុត្រ ព្រោះនឿយណាយ​ចាកបីតិផង ជាអ្នកប្រកបដោយឧបេក្ខាផង មានស្មារតីផង មានសម្បជញ្ញៈ​ផង ទទួលនូវសុខដោយនាមកាយផង ព្រះអរិយៈទាំងឡាយ តែងសរ​សើរ​នូវបុគ្គល​ដែលបាននូវតតិយជ្ឈាននោះថា ប្រកបដោយឧបេក្ខា មានស្មារតី មានធម៌ជា​គ្រឿងនៅជាសុខដូច្នេះ ។ ធម៌ទាំងឡាយ គឺឧបេក្ខា សុខៈ សតិ សម្បជញ្ញៈ ចិត្តេកគ្គតា ផស្សៈ វេទនា សញ្ញា ចេតនា វិញ្ញាណ ឆន្ទៈ អធិមោក្ខៈ វីរិយៈ សតិ ឧបេក្ខា និងមនសិការៈណា ដែលមានក្នុង​តតិយ-ជ្ឈាន ធម៌ទាំងនោះ សារីបុត្រ​បានកំណត់តាមលំដាប់ហើយ ធម៌ទាំងនោះ ដែលសារីបុត្រដឹងច្បាស់ក៏កើត​ឡើង ដឹងច្បាស់ក៏តាំងឡើង ដឹងច្បាស់ក៏​ដល់​នូវកិរិយារលត់ ។ សារីបុត្រនោះ ដឹងច្បាស់យ៉ាងនេះថា ធម៌ទាំងនេះ មិន​ដែលមាន ត្រឡប់ជាមាន មានហើយ ត្រឡប់ជាគ្មានវិញ ។ សារីបុត្រនោះ មិនលុះ មិនលិចលង់ មិនអាស្រ័យនៅ មិនជាប់នៅ ក្នុងធម៌ទាំងនោះ ជាអ្នករួចស្រឡះ (ចាកកាមរាគៈ) ប្រាសចាក (យោគៈ) មានចិត្តមិន​រពើត​រពើង ។ សារីបុត្រនោះ ដឹងច្បាស់ថា និស្សរណធម៌ គឺការរលាស់ខ្លួនចេញ​ចាកភព នៅមានតទៅទៀត ។ ការធ្វើឲ្យរឿយៗ នូវ​និស្សរណធម៌នោះ តែង​មានដល់សារីបុត្រនោះ ។</p>
        <p><a class='ref km' id='km១៥៨' href='#km១៥៨'>១៥៨</a>ម្នាលភិក្ខុទាំងឡាយ មួយទៀត សារីបុត្រព្រោះលះបង់នូវសុខ​ផង លះបង់នូវទុក្ខផង ដល់នូវសេចក្តីវិនាសនៃសោមន្សនិងទោមនស្ស ក្នុង​កាលមុន​ផង ចូលកាន់ចតុត្ថជ្ឈាន មិនមានទុក្ខ មិនមានសុខ មានតែ​សតិ​ដ៏បរិសុទ្ធ ដោយឧបេក្ខា ។ ធម៌ទាំងឡាយគឺឧបេក្ខា អទុក្ខមសុខវេទនា សេចក្តី​បរិសុទ្ធិ ការមិន​ចងចិត្ត សតិបរិសុទ្ធិ ចិត្តេកគ្គតា ផស្សៈ វេទនា សញ្ញា ចេតនា វិញ្ញាណ ឆន្ទៈ អធិមោក្ខៈ វីរិយៈ សតិ ឧបេក្ខា និងមនសិការៈណា ដែលមានក្នុងចតុត្ថជ្ឈាន ធម៌ទាំងនោះ ដែលសារីបុត្រនោះ បានកំណត់​តាមលំដាប់ហើយ ធម៌ទាំងនោះ ដែលសារីបុត្រនោះ ដឹងច្បាស់ក៏កើតឡើង ដឹងច្បាស់ក៏តាំងនៅ ដឹងច្បាស់ក៏​ដល់នូវកិរិយារលត់ ។ សារីបុត្រនោះ ដឹង​ច្បាស់យ៉ាងនេះថា ធម៌ទាំងនេះ មិនដែលមាន ត្រឡប់ទៅជាមាន មាន​ហើយ ត្រឡប់ទៅជាគ្មានវិញយ៉ាងនេះ ។ សារីបុត្រនោះ មិនលុះ មិនលិច​លង់ មិនអាស្រ័យនៅ មិនជាប់នៅក្នុងធម៌ទាំង​នោះ​ ជាអ្នករួចស្រឡះ (ចាក​កាមរាគៈ) ប្រាសចាក (យោគៈ) មានចិត្តមិនរពើត​រពើង ។ សារីបុត្រនោះ ដឹង​ច្បាស់ថា និស្សរណធម៌ គឺការរលាស់ចេញចាកភព នៅមានតទៅទៀត ។ ការធ្វើឲ្យរឿយៗ នូវនិស្សរណធម៌នោះ តែងមានដល់​សារីបុត្រនោះ ។</p>
        <p><a class='ref km' id='km១៥៩' href='#km១៥៩'>១៥៩</a>ម្នាលភិក្ខុទាំងឡាយ មួយទៀត សារីបុត្រ កន្លងបង់នូវរូប​សញ្ញា​​ទាំងឡាយ ដោយសព្វគ្រប់ ដល់នូវសេចក្តីវិនាសនៃបដិឃសញ្ញា មិន​ធ្វើទុកក្នុង​ចិត្តនូវនានត្តសញ្ញា ហើយចូលកាន់អាកាសានញ្ចាយតនជ្ឈាន​ដោយ​បរិកម្មថា អាកាសមិនមានទីបំផុតដូច្នេះ ។ ធម៌ទាំងឡាយ គឺ​អាកាសា-ន​ញ្ចាយតនសញ្ញា ចិត្តេកគ្គតា ផស្សៈ វេទនា សញ្ញា ចេតនា វិញ្ញាណ ឆន្ទៈ អធិមោក្ខៈ វីរិយៈ សតិ ឧបេក្ខា និងមនសិការៈណា ដែលមានក្នុងអាកាសា-នញ្ចាយតនជ្ឈាន ធម៌ទាំង​នោះ ដែលសារីបុត្រនោះ បានកំណត់តាម​លំដាប់ហើយ ធម៌ទាំងនោះ ដែល​សារីបុត្រនោះ ដឹងច្បាស់ហើយ ក៏កើត​ឡើង ដឹងច្បាស់ហើយក៏តាំងនៅ ដឹង​ច្បាស់​ហើយក៏ដល់នូវកិរិយារលត់ទៅ ។ សារីបុត្រនោះ ដឹងច្បាស់យ៉ាងនេះថា ធម៌​ទាំងនេះ មិនដែលមាន ត្រឡប់​ទៅជាមាន ធ្លាប់មាន ត្រឡប់ទៅជាគ្មានវិញ យ៉ាងនេះ ។ សារីបុត្រ​នោះ មិនលុះ មិនលិចលង់ មិនអាស្រ័យនៅ មិនជាប់នៅ​ក្នុងធម៌ទាំងនោះ ជាអ្នករួចស្រឡះ (ចាកកាមរាគៈ) ប្រាសចាក (យោគៈ) មានចិត្តមិនរពើត​រពើង ។ សារីបុត្រនោះ ដឹងច្បាស់ថា និស្សរណធម៌ គឺការ​រលាស់ខ្លួន​ចេញ​ចាកភព នៅមានតទៅទៀត ។ ការធ្វើឲ្យរឿយៗ នូវនិស្សរណ​ធម៌នោះ តែង​មានដល់សារីបុត្រនោះ ។</p>
        <p><a class='ref km' id='km១៦០' href='#km១៦០'>១៦០</a>ម្នាលភិក្ខុទាំងឡាយ មួយទៀត សារីបុត្រ កន្លងផុតនូវ​អាកាសា- នញ្ចាយតនជ្ឈាន ដោយប្រការទាំងពួង ហើយចូលកាន់​វិញ្ញាណញ្ចាយតន-ជ្ឈាន ​ដោយបរិកម្មថា វិញ្ញាណមិនមានទីបំផុត ។ ធម៌ទាំងឡាយ គឺវិញ្ញា-ណញ្ចាយតន​សញ្ញា ចិត្តេកគ្គតា ផស្សៈ វេទនា សញ្ញា ចេតនា វិញ្ញាណ ឆន្ទៈ អធិមោក្ខៈ វិរិយៈ សតិ ឧបេក្ខា និងមនសិការៈណា ដែលមានក្នុងវិញ្ញា-ណញ្ចាយតនជ្ឈាន ដែលសារីបុត្រនោះ បានកំណត់តាមលំដាប់ហើយ ធម៌​ទាំងនោះ ដែលសារីបុត្រ​នោះ ដឹងច្បាស់ហើយក៏កើតឡើង ដឹងច្បាស់ហើយ​ក៏តាំងនៅ ដឹងច្បាស់ហើយ​ក៏ដល់នូវសេចក្តីរលត់ទៅ ។ សារីបុត្រនោះ ដឹង​ច្បាស់យ៉ាងនេះថា ធម៌ទាំងនេះ មិនដែលមាន ត្រឡប់ទៅជាមាន ដែល​ធ្លាប់មានហើយ ត្រឡប់ទៅជាគ្មានវិញ ។ សារីបុត្រនោះ មិនលុះ មិនលិច​លង់ មិនអាស្រ័យនៅ មិនជាប់ចំពាក់នៅ ក្នុង​ធម៌ទាំងនោះ ជាអ្នករួចស្រឡះ​ចាក​កាមរាគៈ ប្រាសចាកយោគៈ មានចិត្តមិន​រពើករពើង ។ សារីបុត្រនោះ ដឹងច្បាស់ថា និស្សរណធម៌ គឺការរលាស់ខ្លួនចេញ​ចាកភព នៅមានត​ទៅ​ទៀត ។ ការធ្វើឲ្យរឿយៗ នូវនិស្សរណធម៌នោះ រមែងមាន​ដល់សារីបុត្រ​នោះ ។</p>
        <p><a class='ref km' id='km១៦១' href='#km១៦១'>១៦១</a>ម្នាលភិក្ខុទាំងឡាយ មួយទៀត សារីបុត្រ កន្លងផុតនូវវិញ្ញាណ- ញ្ចា​យតនជ្ឈាន ដោយសព្វគ្រប់ ហើយចូលកាន់អាកិញ្ចញ្ញាយតនជ្ឈាន ដោយ​បរិកម្មថា វត្ថុតិចតួចមិនមានដូច្នេះ ។ ធម៌ទាំងឡាយ គឺអាកិញ្ចញ្ញា-យតនសញ្ញា ចិត្តេកគ្គតា ផស្ស វេទនា សញ្ញា ចេតនា វិញ្ញាណ ឆន្ទៈ អធិមោក្ខៈ វីរិយៈ សតិ ឧបេក្ខា និងមនសិការៈណា ដែលមានក្នុងអាកិញ្ច-ញ្ញាយតនជ្ឈាន ធម៌ទាំងនោះ គឺសារីបុត្រនោះ បានកំណត់តាម លំដាប់​ហើយ ធម៌ទាំងនោះ ដែលសារីបុត្រ​នោះ ដឹងច្បាស់ហើយក៏កើតឡើង ដឹង​ច្បាស់ហើយក៏តាំងនៅ ដឹងច្បាស់ហើយ​ក៏ដល់នូវកិរិយារលត់ ។ សារីបុត្រ​នោះ ដឹងច្បាស់យ៉ាងនេះថា ធម៌ទាំងនោះ មិនដែលមាន ត្រឡប់ទៅជាមាន ធ្លាប់មានហើយ ត្រឡប់ទៅជាគ្មានវិញ ។ សារីបុត្រនោះ មិនលុះ មិនលិច​លង់ មិនអាស្រ័យនៅ មិនធ្លាប់នៅក្នុងធម៌នោះ ជាអ្នករួចស្រឡះចាកកាម​រាគៈ ប្រាសចាកយោគៈ មានចិត្តមិនរពើតរពើង ។ សារីបុត្រនោះ​ដឹង​ច្បាស់​ថា និស្សរណធម៌ គឺការរលាស់ខ្លួនចេញចាកភព នៅមានតទៅទៀត ។ ការ​ធ្វើឲ្យរឿយៗ នូវនិស្សរណធម៌នោះ រមែងមានដល់​សារីបុត្រនោះ ។</p>
        <p><a class='ref km' id='km១៦២' href='#km១៦២'>១៦២</a>ម្នាលភិក្ខុទាំងឡាយ មួយទៀត សារីបុត្រកន្លងផុតនូវអាកិញ្ច-ញ្ញា​យតនជ្ឈាន ដោយសព្វគ្រប់ ហើយចូលកាន់នេវសញ្ញានាសញ្ញាយតន-ជ្ឈាន ។ សារីបុត្រនោះ ជាអ្នកមានស្មារតីចេញចាកសមាបត្តិនោះ ។ លុះ​សារី​​បុត្រនោះ មានស្មារតីចេញចាកសមាបត្តិនោះហើយ ក៏ពិចារណាឃើញ នូវពួកធម៌ដែល​កន្លងទៅ រលត់ទៅ ប្រែប្រួលទៅហើយថា ពួកធម៌ទាំងនោះ មិនដែលមាន ត្រឡប់ទៅជាមាន ដែលធ្លាប់មានហើយ ត្រឡប់ទៅជាគ្មាន​វិញ យ៉ាងនេះ ។ សារីបុត្រនោះ មិនលុះ មិនលិចលង់ មិនអាស្រ័យនៅ មិន​ជាប់នៅក្នុងធម៌ទាំង​នោះឡើយ ជាអ្នករួចស្រឡះចាកកាមរាគៈ ប្រាសចាក​យោគៈ មានចិត្តមិន​រពើតរពើង ។ សារីបុត្រនោះ ដឹងច្បាស់ថា និស្សរណ​-ធម៌ គឺការរលាស់ខ្លួនចេញ​ចាកភព នៅមានតទៅទៀត ។ ការធ្វើរឿយៗ នូវ​និស្សរណធម៌នោះ រមែងមាន​ដល់សារីបុត្រនោះ ។</p>
        <p><a class='ref km' id='km១៦៣' href='#km១៦៣'>១៦៣</a>ម្នាលភិក្ខុទាំងឡាយ មួយទៀត សារីបុត្រកន្លងផុតនូវនេវ-សញ្ញា​នាសញ្ញាយតនជ្ឈាន ដោយសព្វគ្រប់ ហើយចូលកាន់សញ្ញាវេទយិត-និរោធ ។ អាសវធម៌អស់ទៅបាន ព្រោះសារីបុត្រនោះ ឃើញច្បាស់ដោយ​ប្រាជ្ញា ។ សារីបុត្រនោះ មានស្មារតី ចេញចាកសមាបត្តិនោះ ។ លុះសារី​បុត្រនោះ មាន​ស្មារតីចេញចាកសមាបត្តិនោះហើយ ក៏ពិចារណាឃើញនូវ​ពួក​ធម៌ ដែលកន្លង​ទៅ រលត់ទៅ ប្រែប្រួលទៅហើយថា ពួកធម៌ទាំងនេះ មិន​ដែលមាន ត្រឡប់ទៅ​ជាមាន មានហើយ ត្រឡប់ទៅជាគ្មានវិញ យ៉ាង​នេះ ។ សារីបុត្រនោះ មិនលុះ មិនលិចលង់ មិនអាស្រ័យនៅ មិនជាប់នៅ​ក្នុងធម៌ទាំងនោះឡើយ ជាអ្នករួច​ស្រឡះចាកកាមរាគៈ ប្រាសចាកយោគៈ មិនមានចិត្តរពើតរពើង ។ សារីបុត្រ​នោះ ដឹងច្បាស់ថា និស្សរណធម៌នៅ​មាន​តទៅទៀត ។ ការធ្វើឲ្យរឿយៗ នូវ​និស្សរណធម៌នោះ រមែងមានដល់​សារីបុត្រនោះ ។</p>
        <p><a class='ref km' id='km១៦៤' href='#km១៦៤'>១៦៤</a>ម្នាលភិក្ខុទាំងឡាយ មហាជន តែងនិយាយសរសើរភិក្ខុ​ណា​ថា ភិក្ខុនេះដល់នូវការស្ទាត់ ដល់នូវកិរិយាសម្រេចក្នុងសីលដ៏ប្រសើរ ដល់​នូវការ​ស្ទាត់ ដល់នូវកិរិយាសម្រេចក្នុងសមាធិដ៏ប្រសើរ ដល់នៅការស្ទាត់ ដល់នូវ​កិរិយាសម្រេចក្នុងបញ្ញាដ៏ប្រសើរ ដល់នូវការស្ទាត់ ដល់នូវកិរិយា​សម្រេច ​​ក្នុង​​វិមុត្តិដ៏ប្រសើរ ដែលមហាជនតែងនិយាយសរសើរ នូវភិក្ខុនោះ គឺ​សារីបុត្រ​ហ្នឹងឯងថា (សារីបុត្រនេះ) ដល់នូវការស្ទាត់ ដល់នូវកិរិយា​សម្រេច​​ក្នុងសីល​ដ៏ប្រសើរ ដល់នូវការស្ទាត់ ដល់នូវកិរិយាសម្រេចក្នុង​សមាធិ​​​​ដ៏ប្រសើរ ដល់នូវ​ការស្ទាត់ ដល់នូវកិរិយាសម្រេចក្នុងបញ្ញាដ៏ប្រសើរ ដល់នូវការស្ទាត់ ដល់នូវ​កិរិយាសម្រេចក្នុងវិមុត្តិដ៏ប្រសើរ ។</p>
        <p><a class='ref km' id='km១៦៥' href='#km១៦៥'>១៦៥</a>ម្នាលភិក្ខុទាំងឡាយ មហាជន តែងនិយាយសរសើរភិក្ខុណាថា (ភិក្ខុនេះ) ជាបុត្រ ជាឱរសរបស់ព្រះមានព្រះភាគ កើតពីព្រះឱស្ឋរបស់​ព្រះមាន​ព្រះភាគ កើតអំពីធម៌ ធម៌និម្មិតឲ្យមក មានធម៌ជាមត៌ក មិនមែន​មាន​អាមិសៈ​ជាមត៌កឡើយ ដែលមហាជនតែងនិយាយសរសើរ នូវភិក្ខុនោះ គឺសារីបុត្រ​ហ្នឹងឯងថា (សារីបុត្រនេះ) ជាបុត្រ ជាឱរសរបស់ព្រះមាន-ព្រះភាគ កើតពីព្រះឱស្ឋរបស់ព្រះមានព្រះភាគ កើតអំពីធម៌ ធម៌និម្មិតឲ្យ​មក មានធម៌ជាមត៌ក មិនមែនមានអាមិសៈជាមត៌កឡើយ ។ ម្នាលភិក្ខុ​ទាំងឡាយ សារីបុត្របានញ៉ាំង​ធម្មចក្រដ៏ប្រសើរ ដែលតថាគតឲ្យប្រព្រឹត្ត​ទៅហើយ ឲ្យប្រព្រឹត្តទៅតាមដោយ​ប្រពៃបាន ។ ព្រះមានព្រះភាគ បាន​ត្រាស់​ភាសិតនេះចប់ហើយ ភិក្ខុទាំងនោះ ក៏មានចិត្តត្រេកអរ រីករាយហើយ​ចំពោះភាសិត របស់ព្រះមានព្រះភាគ ។</p>
        <p>ចប់ អនុបទសូត្រ ទី ១ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>