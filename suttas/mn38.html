<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn38' lang='km'>
        <header>
            <ul>
            </ul>
            <h1>មហាតណ្ហាសង្ខយសូត្រ ទី ៧</h1>
        </header>
        <p><a class='ref km' id='km៨០' href='#km៨០'>៨០</a>ខ្ញុំបានស្តាប់មកយ៉ាងនេះ ។ សម័យមួយ ព្រះមានព្រះភាគទ្រង់ សម្រេច សម្រាន្តព្រះឥរិយាបថ ក្នុងវត្តជេតពន របស់អនាថបិណិ្ឌកសេដី្ឋ ជិតក្រុងសាវត្ថី ។ សម័យនោះឯង ភិក្ខុឈ្មោះសាតិ ជាកូននៃព្រានសំណាញ់ មានទិដិ្ឋអាក្រក់ កើតឡើង យ៉ាងនេះថា វិញ្ញាណនេះរមែងស្ទុះទៅ អន្ទោលទៅ មិនដាច់ មិនក្លាយទៅជាអី្វដទៃ ឡើយ យ៉ាងណាអាត្មាអញក៏បានដឹងច្បាស់ នូវធម៌ដែលព្រះមានព្រះភាគ ទ្រង់ សម្តែងហើយ យ៉ាងនោះដែរ ។ ពួកភិក្ខុជាច្រើនរូបបានឮដំណឹងថា សាតិភិក្ខុកេវដ្តបុត្ត មានទិដិ្ឋអាក្រក់កើតឡើង យ៉ាងនេះថា វិញ្ញាណនេះរមែងស្ទុះទៅ អន្ទោលទៅមិន ដាច់ មិនក្លាយទៅជាអី្វដទៃឡើយ យ៉ាងណា អាត្មាអញក៏បានដឹងច្បាស់នូវធម៌ដែល ព្រះមានព្រះភាគ សម្តែងហើយ យ៉ាងនោះដែរ ។ ទើបភិក្ខុទាំងនោះ ចូលទៅរកសាតិភិក្ខុ-កេវដ្តបុត្ត លុះចូលទៅដល់ហើយ បានសួរសាតិភិក្ខុកេវដ្តបុត្តដូច្នេះថា ម្នាលអាវុសោ សាតិ បានឮថាអ្នកមានទិដិ្ឋអាក្រក់កើតឡើងយ៉ាងនេះថា វិញ្ញាណនេះរមែងស្ទុះទៅ អន្ទោលទៅមិនដាច់ មិនក្លាយទៅជាអី្វដទៃឡើយ យ៉ាងណា អាត្មាអញក៏បានដឹងច្បាស់ នូវធម៌ ដែលព្រះមានព្រះភាគសម្តែងហើយ ក៏យ៉ាងនោះដែរ ដូច្នេះមែនឬ ។ សាតិភិក្ខុ- កេវដ្តបុត្តឆ្លើយតប ម្នាលអាវុសោទាំងឡាយ វិញ្ញាណរមែងស្ទុះទៅ អន្ទោល ទៅមិនដាច់ មិនក្លាយទៅជាអី្វដទៃ យ៉ាងណា ខ្ញុំក៏បានដឹងច្បាស់នូវធម៌ ដែលព្រះមានព្រះភាគ សម្តែងហើយ យ៉ាងនោះដែរ ដូច្នេះមែន ។ គ្រានោះ ភិក្ខុទាំង នោះមានបំណងនឹងដោះ សាតិភិក្ខុកេវដ្តបុត្តឲ្យរួចចាកទិដិ្ឋអាក្រក់នុ៎ះ ទើបនិយាយពន្យល់ ដាស់តឿនក្រើនរំលឹក ថា ម្នាលអាវុសោសាតិ អ្នកកុំនិយាយ យ៉ាងនេះឡើយ អ្នកកុំនិយាយបង្កាច់ព្រះមាន-ព្រះភាគ ព្រោះថា ការដែលពោលបង្កាច់ព្រះមានព្រះភាគមិនប្រពៃទេ ដ្បិតព្រះមាន ព្រះភាគព្រះអង្គមិន មានបន្ធូលយ៉ាងនេះឡើយ ម្នាលអាវុសោសាតិ ព្រះមានព្រះភាគ សម្តែង ហើយដោយអនេកបរិយាយថា​ វិញ្ញាណកើតឡើងព្រោះអាស្រ័យបច្ច័យ បើ វៀរចាកបច្ច័យហើយ ការកើតឡើងនៃវិញ្ញាណក៏មិនមាន ។ សាតិភិក្ខុកេវដ្តបុត្ត កាលបើ ពួកភិក្ខុទាំងនោះ និយាយពន្យល់ ដាស់តឿនក្រើនរំលឹក យ៉ាងនេះហើយ ក៏នៅតែចូល ចិត្តប្រកាន់ទិដិ្ឋអាក្រក់នោះដដែល ហើយនិយាយប្រកែកតាមកម្លាំងដូច្នេះថា ម្នាល អាវុសោទាំងឡាយ វិញ្ញាណនេះ រមែងស្ទុះទៅ អន្ទោលទៅមិនដាច់ មិនក្លាយទៅជា អី្វដទៃឡើយ យ៉ាងណា ខ្ញុំក៏បានដឹងនូវធម៌ដែលព្រះមានព្រះភាគទ្រង់សម្តែងហើយ ក៏យ៉ាងនោះដែរ ដូច្នេះឯង ។</p>
        <p><a class='ref km' id='km៨១' href='#km៨១'>៨១</a>កាលដែលភិក្ខុទាំងនោះ មិនអាចនឹងដោះសាតិភិក្ខុកេវដ្តបុត្ត ឲ្យរួចចាកទិដិ្ឋ អាក្រក់នុ៎ះបានហើយ ទើបភិក្ខុទាំងអម្បាលនោះនាំគ្នាចូលទៅ គាល់ព្រះមានព្រះភាគ លុះចូលទៅដល់ហើយ ក៏ក្រាបថ្វាយបង្គំ នូវព្រះមានព្រះភាគ រួចអង្គុយក្នុងទីដ៏សមគួរ លុះភិក្ខុទាំងនោះ អង្គុយក្នុងទីដ៏សមគួរហើយ បានក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន សាតិភិក្ខុកេវដ្តបុត្ត មានទិដិ្ឋអាក្រក់កើតឡើងយ៉ាងនេះ ថា វិញ្ញាណរនេះមែង ស្ទុះទៅ អន្ទោលទៅមិនដាច់ មិនក្លាយទៅជាអី្វដទៃឡើយ យ៉ាង ណា អាត្មាអញក៏បានដឹងច្បាស់នូវធម៌ ដែលព្រះមានព្រះភាគសម្តែងហើយ យ៉ាងនោះ ដែរ បពិត្រព្រះអង្គដ៏ចម្រើន គ្រានោះយើងខ្ញុំព្រះអង្គបាននាំគ្នាចូលទៅរកសាតិភិក្ខុ- កេវដ្តបុត្ត លុះចូលទៅដល់ហើយ បានសួរសាតិភិក្ខុកេវដ្តបុត្តដូច្នេះថា ម្នាលអាវុសោ សាតិ បានឮថា អ្នកមានទិដិ្ឋអាក្រក់កើតឡើងយ៉ាងនេះថា វិញ្ញាណ នេះរមែងស្ទុះទៅ អន្ទោលទៅមិនដាច់ មិនក្លាយទៅជាអី្វដទៃឡើយ យ៉ាងណា អាត្មាអញក៏បានដឹងច្បាស់ នូវធម៌ដែលព្រះមានព្រះភាគសម្តែងហើយ ក៏យ៉ាងនោះ ដូច្នោះ ពិតមែនឬ បពិត្រព្រះអង្គ ដ៏ចម្រើន កាលដែលយើងខ្ញុំព្រះអង្គ សួរយ៉ាងនេះហើយ សាតិភិក្ខុកេវដ្តបុត្តក៏បាន និយាយតបមកនឹងយើងខ្ញុំព្រះអង្គ ដូច្នេះថា ម្នាលអាវុសោទាំងឡាយ វិញ្ញាណនេះ រមែង ស្ទុះទៅ អន្ទោលទៅ មិន ក្លាយទៅជាអី្វដទៃឡើយយ៉ាងណា ខ្ញុំក៏បានដឹងច្បាស់នូវធម៌ ដែលព្រះមានព្រះភាគទ្រង់សម្តែងហើយ ក៏យ៉ាងនោះដែរ ដូច្នេះមែន បពិត្រព្រះអង្គដ៏ ចម្រើន លំដាប់នោះយើងខ្ញុំព្រះអង្គមានចំណង់នឹងដោះសាតិភិក្ខុកេវដ្តបុត្ត ឲ្យរួចចាក ទិដិ្ឋអាក្រក់នោះ ទើបនាំគ្នានិយាយពន្យល់ដាស់តឿនក្រើនរំលឹកថា ម្នាលអាវុសោសាតិ អ្នកកុំនិយាយយ៉ាងនេះឡើយ អ្នកកុំនិយាយបង្កាច់ព្រះមានព្រះភាគ ព្រោះការដែល និយាយបង្កាច់ព្រះមានព្រះភាគមិនប្រពៃទេ ដ្បិតព្រះមានព្រះភាគទ្រង់មិនមានបន្ទូល យ៉ាងនេះឡើយ ម្នាលអាវុសោសាតិ ព្រះមានព្រះភាគសម្តែងហើយ ដោយអនេក បរិយាយថា​ វិញ្ញាណកើតឡើង ព្រោះអាស្រ័យបច្ច័យ បើវៀរចាកបច្ច័យហើយ ការកើត ឡើងនៃវិញ្ញាណក៏មិនមាន បពិត្រព្រះអង្គដ៏ចម្រើន សាតិភិក្ខុកេវដ្តបុត្តនោះ កាលបើយើង ខ្ញុំព្រះអង្គ បាននិយាយពន្យល់ដាស់តឿនក្រើនរំលឹកយ៉ាងនេះហើយ ក៏នៅតែចូលចិត្ត ប្រកាន់ទិដិ្ឋអាក្រក់នោះដដែល ហើយនិយាយប្រកែកតាមកម្លាំងថា ម្នាលអាវុសោ ទាំងឡាយ វិញ្ញាណនេះរមែងស្ទុះទៅ អន្ទោលទៅមិនដាច់ មិនក្លាយទៅ ជាអី្វដទៃឡើយ យ៉ាងណា ខ្ញុំបានដឹងច្បាស់នូវធម៌ដែលព្រះមានព្រះភាគ សម្តែងហើយ ក៏យ៉ាងនោះដែរ ដូច្នេះមែន បពិត្រព្រះអង្គដ៏ចម្រើន កាលដែល យើងខ្ញុំព្រះអង្គមិនអាចនឹងដោះសាតិភិក្ខុ-កេវដ្តបុត្ត ឲ្យរួចចាកទិដិ្ឋអាក្រក់នេះបានហើយ ទើបយើងខ្ញុំព្រះអង្គយកសេចកី្តនេះ មកក្រាបបង្គំទូលព្រះមានព្រះភាគ ។</p>
        <p><a class='ref km' id='km៨២' href='#km៨២'>៨២</a>គ្រានោះ ព្រះមានព្រះភាគ ត្រាស់ហៅនូវភិក្ខុ ១ រូប មកថា ម្នាលភិក្ខុ ចូរអ្នកមកអាយ ចូរអ្នកទៅហៅនូវសាតិភិក្ខុកេវដ្តបុត្តតាមពាក្យនៃតថាគតថា ម្នាល អាវុសោសាតិ ព្រះសាស្តាទ្រង់ត្រាស់ហៅលោក ។ ភិក្ខុនោះ ទទួលព្រះពុទ្ធដីកា របស់ព្រះមានព្រះភាគថា ករុណា ព្រះអង្គ ដូច្នេះហើយ ក៏ចូលទៅរកសាតិភិក្ខុកេវដ្តបុត្ត លុះចូលទៅដល់ហើយ បាននិយាយទៅនឹង សាតិភិក្ខុកេវដ្តបុត្តដូច្នេះថា ម្នាលអាវុសោ សាតិ ព្រះសាស្តាត្រាស់ហៅលោក ។ សាតិភិក្ខុកេវដ្តបុត្ត ទទួលពាក្យភិក្ខុនោះថា ករុណា អាវុសោ ដូច្នេះហើយ ក៏ចូលគាល់ព្រះមានព្រះភាគ លុះចូលទៅដល់ហើយ ក៏ក្រាបថ្វាយបង្គំព្រះមានព្រះភាគ ហើយអង្គុយក្នុងទីដ៏សមគួរ ។ កាលបើសាតិភិក្ខុ-កេវដ្តបុត្តអង្គុយក្នុងទីដ៏សមគួរហើយ ព្រះមានព្រះភាគ ទ្រង់ត្រាស់សួរថា ម្នាលសាតិ បានឮថាអ្នកមានទិដិ្ឋអាក្រក់កើតឡើង យ៉ាងនេះថា វិញ្ញាណនេះរមែងស្ទុះទៅ អន្ទោល ទៅមិនដាច់ មិនក្លាយទៅជាអី្វដទៃឡើយ យ៉ាងណា ខ្ញុំបានដឹងច្បាស់នូវធម៌ដែល ព្រះមានព្រះភាគសម្តែងហើយ ក៏យ៉ាងនោះដែរ ដូច្នេះមែនឬ ។ សាតិភិក្ខុកេវដ្តបុត្ត ក្រាប ទូលថា បពិត្រព្រះអង្គដ៏ចម្រើន វិញ្ញាណនេះរមែងស្ទុះទៅ អន្ទោលទៅមិនដាច់មិនក្លាយ​ទៅជា អី្វដទៃឡើយ យ៉ាងណា ខ្ញុំព្រះអង្គបានដឹងច្បាស់នូវធម៌ដែល ព្រះមានព្រះភាគ សម្តែងហើយ ក៏យ៉ាងនោះដែរ ដូច្នេះមែន ។ ព្រះអង្គត្រាស់សួរថា ម្នាលសាតិ វិញ្ញាណ​នោះតើដូចម្តេច ។ សាតិភិក្ខុក្រាបបង្គំទូលថា បពិត្រព្រះអង្គដ៏ចម្រើន សភាវៈ​ណា ដែលនិយាយបាន អាចទទួលអារម្មណ៍បាន បុគ្គលរមែងសោយវិបាក នៃកម្មទាំងឡាយ​ល្អនឹងអាក្រក់ព្រោះសភាវៈនោះ សភាវៈនោះ ( ហៅថា វិញ្ញាណ ) ។ ព្រះអង្គត្រាស់ថា ម្នាលមោឃបុរស អ្នកដឹងច្បាស់នូវធម៌ដែលតថាគតសម្តែងហើយ យ៉ាងណា អំពី សំណាក់បុគ្គលណា ម្នាលមោឃបុរស ក្រែងតថាគត បានសម្តែងហើយ ដោយអនេក បរិយាយថា វិញ្ញាណកើតឡើង ព្រោះអាស្រ័យបច្ច័យ បើវៀរចាកបច្ច័យ ហើយ ការកើតឡើងនៃវិញ្ញាណក៏មិនមាន ដូច្នោះទេឬ ម្នាលមោឃបុរស ហេតុដូចម្តេច ក៏បាន ជាអ្នក ពោលបង្កាច់តថាគត ដោយគំនិតដែលខ្លួនប្រកាន់ខុសវិញ អ្នកឈ្មោះថា គាស់ រំលើងនូវខ្លួនផង ឈ្មោះថាសោយនូវអកុសលដ៏ច្រើនផង ម្នាលមោឃបុរស ព្រោះថា គំនិត ដែលប្រកាន់ខុសរបស់អ្នកនោះនឹងប្រព្រឹត្តទៅដើម្បីមិនជាប្រយោជន៍ ដើម្បីសេចកី្ត ទុក្ខ អស់កាលយូរអង្វែង ។</p>
        <p><a class='ref km' id='km៨៣' href='#km៨៣'>៨៣</a>គ្រានោះឯង ព្រះមានព្រះភាគត្រាស់សួរភិក្ខុទាំងឡាយថា ម្នាលភិក្ខុ ទាំងឡាយ អ្នកទាំងឡាយសម្គាល់សេចកី្តនោះថាដូចមេ្តច សាតិភិក្ខុកេវដ្តបុត្តនេះ ឈ្មោះ ថាធ្វើឲ្យកក់ក្តៅក្នុងធម៌វិន័យនោះបានឬទេ ពួកភិក្ខុក្រាបបង្គំទូលថា បពិត្រ ព្រះអង្គដ៏ ចម្រើន ធ្វើដូចមេ្តចនឹងបាន បពិត្រព្រះអង្គដ៏ចម្រើន ហេតុនោះមិនមែនដូច្នោះទេ ។ កាលបើពួកភិក្ខុនិយាយយ៉ាងនេះហើយ សាតិភិក្ខុកេវដ្តបុត្តក៏នៅស្ងៀម អៀនខ្មាសឱន កចុះ សំយុងមុខចុះ អង្គុយសញ្ជប់សញ្ជឹង មិនមានប្រាជ្ញា គ្រានោះ ព្រះមានព្រះភាគ ទ្រង់ជ្រាបសាតិភិក្ខុកេវដ្តបុត្ត នៅស្ងៀម អៀនខ្មាស ឱនកចុះ សំយុងមុខចុះ អង្គុយ សញ្ជប់​សញ្ជឹង មិនមានប្រាជ្ញាហើយ ទើបត្រាស់សួរសាតិភិក្ខុកេវដ្តបុត្តថា ម្នាលមោឃ-បុរស អ្នកប្រាកដជានៅតែប្រកាន់ខ្ជាប់ដោយទិដិ្ឋអាក្រក់របស់ខ្លួននេះតែម្យ៉ាងឬ តថាគត នឹងអាលសាកសួរពួកភិក្ខុដែលនៅក្នុងទីនេះ ។ លំដាប់នោះ ព្រះមានព្រះភាគ ត្រាស់ សួរពួកភិក្ខុថា ម្នាលភិក្ខុទាំងឡាយសាតិកេវដ្តបុត្តនេះ ពោលបង្កាច់តថាគត ដោយគំនិត ដែលខ្លួនប្រកាន់ខុសផង អ្នកឈ្មោះថាគាស់រំលើងនូវខ្លួនផង ឈ្មោះថា ទទួលនូវ អកុសលដ៏ច្រើនផង​ យ៉ាងណា ចំណែកអ្នកទាំងឡាយ នឹងយល់ច្បាស់នូវធម៌ ដែល តថាគតសម្តែងហើយ យ៉ាងនោះដែរឬ ។ ពួកភិក្ខុក្រាបទូលថា បពិត្រព្រះអង្គដ៏ចម្រើន យើងខ្ញុំព្រះអង្គមិនបានយល់ដូច្នោះទេ បពិត្រព្រះអង្គដ៏ចម្រើន ព្រោះថាព្រះមានព្រះភាគ បានសម្តែងប្រោសយើងខ្ញុំព្រះអង្គ ដោយអនេកបរិយាយថា វិញ្ញាណកើតឡើង ព្រោះ អាស្រ័យបច្ច័យ បើវៀរ ចាកបច្ច័យហើយ ការកើតឡើងនៃវិញ្ញាណក៏មិនមាន ។ ព្រះអង្គត្រាស់ថា ម្នាលភិក្ខុទាំងឡាយ ពាក្យអ្នកទាំងឡាយនោះត្រូវពិតហើយ ម្នាលភិក្ខុ ទាំងឡាយ អ្នកទាំងឡាយយល់ច្បាស់នូវធម៌ ដែលតថាគតសម្តែងហើយ យ៉ាងនេះ ជាការប្រពៃពិត ម្នាលភិក្ខុទាំងឡាយ ព្រោះតថាគតបាន សម្តែងហើយ ដោយអនេក- បរិយាយថា វិញ្ញាណកើតឡើង ព្រោះអាស្រ័យបច្ច័យ បើវៀរចាកបច្ច័យហើយ ការកើត ឡើងនៃវិញ្ញាណក៏មិនមាន បើដូច្នោះ សាតិភិក្ខុកេវដ្តបុត្តនេះ ពិតជាពោលបង្កាច់តថាគត ដោយគំនិតដែលខ្លួន ប្រកាន់ខុសផង អ្នកឈ្មោះថាគាស់រំលើងនូវខ្លួនផង ឈ្មោះថា ទទួល នូវអកុសលដ៏ច្រើនផង ព្រោះថា ការប្រកាន់ខុសរបស់មោឃបុរសនោះ នឹង ប្រព្រឹត្ត ទៅដើម្បីមិនជាប្រយោជន៍ ដើម្បីសេចកី្តទុក្ខអស់កាលយូរអង្វែង ។</p>
        <p><a class='ref km' id='km៨៤' href='#km៨៤'>៨៤</a>ម្នាលភិក្ខុទាំងឡាយ វិញ្ញាណកើតឡើង ព្រោះអាស្រ័យបច្ច័យណា ៗ ក៏ដល់នូវកិរិយារាប់តាមបច្ច័យនោះៗ ដូចវិញ្ញាណកើតឡើងព្រោះអាស្រ័យ ភ្នែកនឹងរូប ដល់នូវកិរិយារាប់ថាចក្ខុវិញ្ញាណ ( ការដឹងដោយសារភ្នែក ) វិញ្ញាណកើតឡើង ព្រោះអាស្រ័យត្រចៀកនឹងសំឡេង ដល់នូវកិរិយារាប់ថាសោតវិញ្ញាណ ( ការដឹងដោយ សារត្រចៀក ) វិញ្ញាណកើតឡើងព្រោះអាស្រ័យច្រមុះនិងកិ្លន ដល់នូវកិរិយារាប់ថា ឃានវិញ្ញាណ ( ការដឹងដោយសារច្រមុះ ) វិញ្ញាណកើតឡើងព្រោះអាស្រ័យអណ្តាត និងរស ដល់នូវកិរិយារាប់ថា ជិវ្ហាវិញ្ញាណ ( ការដឹងដោយសារអណ្តាត ) វិញ្ញាណកើត ឡើងព្រោះអាស្រ័យកាយនិងរបស់ដែលប៉ះនឹងកាយ ដល់នូវកិរិយារាប់ថា កាយវិញ្ញាណ ( ការដឹងដោយសារកាយ ) វិញ្ញាណកើតឡើងព្រោះអាស្រ័យចិត្ត នឹងធម្មារម្មណ៍ ដល់នូវកិរិយារាប់ថា មនោវិញ្ញាណ ( ការដឹងដោយសារចិត្ត ) ។ ម្នាលភិក្ខុទាំងឡាយ ដូចជាភ្លើងឆេះ អាស្រ័យវត្ថុណា ៗ ក៏ដល់នូវកិរិយារាប់ តាមវត្ថុនោះ ៗ ដូចជា ភ្លើងឆេះ ព្រោះអាស្រ័យឧស ដល់នូវកិរិយាថា ភ្លើងឧស ភ្លើងឆេះ ព្រោះអាស្រ័យប្រឆេះឬប៉ុយ ដល់នូវកិរិយាថា ភ្លើងប៉ុយ ភ្លើងឆេះ ព្រោះអាស្រ័យស្មៅ ដល់នូវកិរិយាថា ភ្លើងស្មៅ ភ្លើងឆេះ ព្រោះអាស្រ័យអាចម៍គោ ដល់នូវកិរិយាថា ភ្លើងអាចម៍គោ ភ្លើងឆេះ ព្រោះអាស្រ័យអង្កាម ដល់នូវកិរិយាថា ភ្លើងអង្កាម ភ្លើងឆេះ ព្រោះអាស្រ័យសម្រាម ដល់នូវកិរិយាថា ភ្លើងសម្រាម យ៉ាងណាមិញ ម្នាលភិក្ខុទាំងឡាយ វិញ្ញាណកើតឡើង ព្រោះអាស្រ័យនឹងបច្ច័យណា ៗ ក៏ដល់នូវកិរិយារាប់តាមបច្ច័យនោះៗ ដូចជាវិញ្ញាណ កើតឡើងព្រោះអាស្រ័យ ភ្នែកនិងរូប ដល់នូវកិរិយារាប់ថាចក្ខុវិញ្ញាណ វិញ្ញាណកើត ឡើងព្រោះអាស្រ័យ ត្រចៀកនិងសំឡេង ដល់នូវកិរិយារាប់ថាសោតវិញ្ញាណ វិញ្ញាណ កើតឡើង ព្រោះអាស្រ័យច្រមុះនិងក្លិន ដល់នូវកិរិយារាប់ថាឃានវិញ្ញាណ វិញ្ញាណកើត ឡើងព្រោះអាស្រ័យអណ្តាតនិងរស ដល់នូវកិរិយារាប់ថាជិវ្ហាវិញ្ញាណ វិញ្ញាណកើត ឡើងព្រោះអាស្រ័យកាយនិងរបស់ដែលប៉ះដោយកាយ ដល់នូវកិរិយារាប់ ថាកាយ-វិញ្ញាណ វិញ្ញាណកើតឡើងព្រោះអាស្រ័យចិត្តនិងធម្មារម្មណ៍ ដល់នូវកិរិយារាប់ថា មនោវិញ្ញាណ យ៉ាងនោះដែរ ។</p>
        <p><a class='ref km' id='km៨៥' href='#km៨៥'>៨៥</a>ម្នាលភិក្ខុទាំងឡាយ អ្នកទាំងឡាយឃើញនូវខន្ធបញ្ចកៈនេះដែល កើតឡើង ហើយឬទេ ។ ពួកភិក្ខុក្រាបទូលថា​ ព្រះករុណាព្រះអង្គ ។ ម្នាលភិក្ខុទាំងឡាយ អ្នកទាំងឡាយឃើញថា ខន្ធបញ្ចកៈនេះដែលកើតឡើងព្រោះតែ អាហារដូច្នោះឬទេ ។ ព្រះករុណាព្រះអង្គ ។ ម្នាលភិក្ខុទាំងឡាយ អ្នកទាំងឡាយឃើញថា ខន្ធបញ្ចកៈនោះ ដែលកើតឡើងហើយរមែងរលត់ទៅវិញជា ធម្មតា ព្រោះរលត់អាហារនោះដែរឬទេ ។ ព្រះករុណាព្រះអង្គ ។ ម្នាលភិក្ខុទាំងឡាយ វិចិកិច្ឆាតែងកើតឡើងព្រោះសេចកី្ត សង្ស័យ ថា ខន្ធបញ្ចកៈនេះកើត ហើយឬមិនកើតទេ ដូច្នេះដែរឬទេ ៗ ព្រះករុណាព្រះអង្គ ។ ម្នាលភិក្ខុទាំងឡាយ វិចិកច្ឆាកើតឡើង ព្រោះសេចកី្តសង្ស័យថា ខន្ធបញ្ចកៈ តែងកើត ឡើងព្រោះអាហារនោះ ឬមិនមែនទេ ដូច្នេះដែរឬ ។ ព្រះករុណា ព្រះអង្គ ។ វិចិកច្ឆាកើត ឡើង ព្រោះសេចកី្តសង្ស័យថា ខន្ធបញ្ចកៈដែលកើតហើយ រលត់ទៅវិញជាធម្មតា ព្រោះតែរលត់អាហារនោះ ឬមិនមែន ដូច្នេះឬទេ ។ ព្រះករុណាព្រះអង្គ ។ ម្នាលភិក្ខុ ទាំងឡាយ កាលបុគ្គលឃើញច្បាស់ ដោយបញ្ញាដ៏ប្រពៃតាមពិតថាខន្ធបញ្ចកៈ នេះកើត ហើយដូច្នេះ បុគ្គលនោះ ឈ្មោះថាលះបង់វិចិកិច្ឆាបានឬទេ ។ ព្រះករុណាព្រះអង្គ ។ ម្នាលភិក្ខុទាំងឡាយ កាលបុគ្គលឃើញច្បាស់ ដោយបញ្ញាដ៏ប្រពៃតាមពិតថា ខន្ធបញ្ចកៈ កើតឡើង ព្រោះអាហារនោះដូច្នេះ បុគ្គលនោះឈ្មោះថាលះបង់វិចិកិច្ឆាបាន ឬទេ ។ ព្រះករុណាព្រះអង្គ ។ ម្នាលភិក្ខុទាំងឡាយ កាលបុគ្គលឃើញច្បាស់ ដោយបញ្ញាដ៏ប្រពៃ តាមពិតថា ខន្ធបញ្ចកៈដែលកើតហើយ រមែងរលត់ទៅវិញ ជាធម្មតា ព្រោះរលត់អាហារ នោះដូច្នេះ បុគ្គលនោះឈ្មោះថាលះបង់វិចិកិច្ឆា បានឬទេ ។ ព្រះករុណាព្រះអង្គ ។ ម្នាលភិក្ខុទាំងឡាយ អ្នកទាំងឡាយ មិនមានវិចិកិច្ឆា ក្នុងខន្ធបញ្ចកៈនុ៎ះថា ខន្ធបញ្ចកៈនេះ កើតហើយ ដូច្នេះឬ ។ ព្រះករុណាព្រះអង្គ ។ ម្នាលភិក្ខុទាំងឡាយ អ្នកទាំងឡាយ មិនមាន វិចិកិច្ឆាក្នុងខន្ធបញ្ចកៈនុ៎ះថា ខន្ធបញ្ចកៈនេះកើត ឡើងព្រោះអាហារដូច្នេះឬ ។ ព្រះករុណា ព្រះអង្គ ។ ម្នាលភិក្ខុទាំងឡាយ អ្នកទាំងឡាយមិនមានវិចិកិច្ឆាក្នុងខន្ធបញ្ចកៈ នុ៎ះថា ខន្ធបញ្ចកៈដែលកើតឡើង រមែងរលត់ទៅវិញជាធម្មតា ព្រោះរលត់អាហារនោះ ដូច្នេះឬ ។ ព្រះករុណា ព្រះអង្គ ។​ ម្នាលភិក្ខុទាំងឡាយ អ្នកទាំងឡាយយល់ត្រូវដោយ បញ្ញាដ៏ប្រពៃ តាមសេចកី្តពិតថា ខន្ធបញ្ចកៈនេះកើតហើយ ដូច្នេះឬ ។ ព្រះករុណាព្រះអង្គ ។ ម្នាលភិក្ខុទាំងឡាយ អ្នកទាំងឡាយយល់ឃើញត្រូវដោយបញ្ញាដ៏ល្អតាមពិត ថា ខន្ធបញ្ចកៈនេះកើតឡើង ព្រោះអាហារដូច្នេះឬ ។ ព្រះករុណាព្រះអង្គ ។ ម្នាលភិក្ខុ ទាំងឡាយ អ្នកទាំងឡាយយល់ឃើញត្រូវដោយប្រាជ្ញាដ៏ប្រពៃ តាមសេចកី្តពិតថា ខន្ធបញ្ចកៈកើតហើយ រមែងរលត់ទៅវិញជាធម្មតា ព្រោះរលត់ អាហារនោះ ដូច្នេះឬ ។ ព្រះករុណាព្រះអង្គ ។ ម្នាលភិក្ខុទាំងឡាយ អ្នកទាំង ឡាយជាប់ជំពាក់ រីករាយ កួចកាន់ រាប់អានទិដិ្ឋ នេះថា បរិសុទ្ធយ៉ាងនេះ ផូរផង់យ៉ាងនេះ ដោយតណ្ហានិងទិដិ្ឋ ម្នាលភិក្ខុ ទាំងឡាយ ចុះអ្នកទាំងឡាយយល់ច្បាស់ នូវធម៌មានឧបមាដូចជាផៃ ដែលតថាគត សម្តែងហើយ ដើម្បីប្រយោជន៍នឹងរើខ្លួនចេញចាក ( ឱឃៈទាំង ៤ ) មិនមែនដើម្បី ប្រយោជន៍ នឹងប្រកាន់ ( ខន្ធបញ្ចកៈ ) ខ្លះឬទេ ។ បពិត្រព្រះអង្គដ៏ចម្រើន មិនដូច្នោះទេ ។ ម្នាលភិក្ខុទាំងឡាយ បើអ្នកទាំងឡាយមិនជាប់ជំពាក់ មិនរីករាយ មិនកួចកាន់ មិនរាប់​អានទិដិ្ឋនេះថា បរិសុទ្ធយ៉ាងនេះ ផូរផង់យ៉ាងនេះ ដោយអំណាចតណ្ហានិងទិដិ្ឋ ម្នាលភិក្ខុ ទាំងឡាយ ចុះអ្នកទាំងឡាយយល់ច្បាស់ នូវធម៌មានឧបមាដូចជាផៃ ដែលតថាគត សម្តែង​ហើយដើម្បីនឹងរើខ្លួនចេញចាក ( ឱឃៈទាំង ៤ ) មិនមែនប្រយោជន៍នឹងប្រកាន់ ( ខន្ធបញ្ចកៈ ) ខ្លះឬទេ ។ ព្រះករុណា ព្រះអង្គ ។</p>
        <p><a class='ref km' id='km៨៦' href='#km៨៦'>៨៦</a>ម្នាលភិក្ខុទាងឡាយ អាហារដែលប្រព្រឹត្តទៅ ដើម្បីតាំនៅមាំ របស់ពួក សត្វដែលកើតហើយផង ប្រព្រឹត្តទៅ ដើម្បីអនុគ្រោះដល់ពួកសត្វ ដែលកំពុងកើតផង នេះ មាន ៤ ប្រការ ។ អាហារទាំង ៤ ប្រការតើដូចម្តេច ។ គឺ កវឡិង្ការាហារ ដែលគ្រោតគ្រាតឬលិ្អតជាទី ១ ផស្សាហារជាទី ២ មនោសញ្ចេតនាហារជាទី ៣ វិញ្ញាណាហារជាទី ៤ ម្នាលភិក្ខុទាំងឡាយ ចុះអាហារទាំង ៤ នេះ មានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែនកើត ។ អាហារទាំង ៤ នេះមាន តណ្ហាជាហេតុ មានតណ្ហានាំឲ្យកើត មានតណ្ហាជាកំណើត មានតណ្ហាជាដែនកើត ។ ម្នាលភិក្ខុទាំងឡាយ ក៏តណ្ហានេះមានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែនកើត ។ តណ្ហាមានវេទនាជាហេតុ មានវេទនានាំឲ្យកើត មានវេទនា ជាកំណើត មានវេទនាជាដែនកើត ។ ម្នាលភិក្ខុទាំងឡាយ ក៏វេទនានេះមានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែនកើត ។ វេទនាមានផស្សៈជាហេតុ មានផស្សៈនាំឲ្យកើត មានផស្សៈជាកំណើត មានផស្សៈជាដែនកើត ។ ម្នាលភិក្ខុ ទាំងឡាយ ក៏ផស្សៈនេះមានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែន កើត ។ ផស្សៈមានសឡាយតនៈជាហេតុ មានសឡាយតនៈនាំឲ្យកើត មានសឡាយ- តនៈជាកំណើត មានសឡាយតនៈជាដែនកើត ។ ម្នាលភិក្ខុទាំងឡាយ ក៏សឡាយតនៈ នេះមានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែនកើត ។ សឡាយតនៈមាននាមរូបជាហេតុ មាននាមរូបនាំឲ្យកើត មាននាមរូបជាកំណើត មាន នាមរូបជាដែនកើត ។ ម្នាលភិក្ខុទាំងឡាយ ក៏នាមរូបនេះមានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែនកើត ។ នាមរូបមានវិញ្ញាណជាហេតុ មានវិញ្ញាណ នាំឲ្យកើត មានវិញ្ញាណជាកំណើត មានវិញ្ញាណជាដែនកើត ។ ម្នាលភិក្ខុទាំងឡាយ ក៏វិញ្ញាណនេះមានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែនកើត ។ វិញ្ញាណមានសង្ខារជាហេតុ មានសង្ខារនាំឲ្យកើត មានសង្ខារជាកំណើត មានសង្ខារ ជាដែនកើត ។ ម្នាលភិក្ខុទាំងឡាយ ក៏សង្ខារនេះមានអ្វីជាហេតុ មានអ្វីនាំឲ្យកើត មានអ្វីជាកំណើត មានអ្វីជាដែនកើត ។ សង្ខារទាំងឡាយ មានអវិជ្ជាជាហេតុ មានអវិជ្ជា​នាំឲ្យកើត មានអវិជ្ជាជាកំណើត មានអវិជ្ជាជាដែនកើត ។ ម្នាលភិក្ខុទាំងឡាយ សង្ខារទាំងឡាយកើតមាន ព្រោះអវិជ្ជាជាបច្ច័យ វិញ្ញាណកើតមាន ព្រោះ សង្ខារជាបច្ច័យ នាមរូបកើតមាន ព្រោះវិញ្ញាណជាបច្ច័យ សឡាយតនៈកើតមាន ព្រោះនាមរូបជាបច្ច័យ ផស្សៈកើតមាន ព្រោះសឡាយតនៈជាបច្ច័យ វេទនាកើតមាន ព្រោះផស្សៈជាបច្ច័យ តណ្ហាកើតមាន ព្រោះវេទនាជាបច្ច័យ ឧបាទានកើតមាន ព្រោះតណ្ហាជាបច្ច័យ ភពកើត មាន ព្រោះឧបាទាជាបច្ច័យ ជាតិកើតមាន ព្រោះភពជាបច្ច័យ សេចក្តីចាស់ស្លាប់ ( កើតមាន ) ព្រោះជាតិជាបច្ច័យ ការសោក ខ្សឹកខ្សួល លំបាកកាយ លំបាកចិត្ត និងការចង្អៀតចង្អល់ទាំងឡាយ ក៏កើតមានព្រម ឯកិរិយាកើត ឡើងនៃកងទុក្ខទាំងអស់​នេះរមែងមានយ៉ាងនេះដូច្នេះឯង ។</p>
        <p><a class='ref km' id='km៨៧' href='#km៨៧'>៨៧</a>ពាក្យថា ជរាមរណៈកើតមាន ព្រោះជាតិជាបច្ច័យដូច្នេះនេះ តថាគត សម្តែងហើយមែន ម្នាលភិក្ខុទាំងឡាយ ចុះជរាមរណៈកើតមាន ព្រោះជាតិជាបច្ច័យ មិនមានក្នុងខន្ធបញ្ចកៈនោះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន ជរាមរណៈកើតមាន ព្រោះជាតិជាបច្ច័យមែន ទាំងយើងខ្ញុំព្រះអង្គក៏មានសេចកី្តយល់ ឃើញក្នុងខន្ធបញ្ចកៈនុ៎ះយ៉ាងនេះថា ជរាមរណៈកើតមាន ព្រោះជាតិជាបច្ច័យដែរ ។ ពាក្យថា ជាតិកើតមាន ព្រោះភពជាបច្ច័យ ដូច្នេះនេះ តថាគតបានសម្តែងហើយមែន ម្នាលភិក្ខុទាំងឡាយ​ ចុះជាតិកើតមាន ព្រោះភពជាបច្ច័យមិនមានក្នុងខន្ធបញ្ចកៈនោះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន ជាតកើតមាន ព្រោះភពជាបច្ច័យមែន ទាំងយើងខ្ញុំព្រះអង្គក៏មានសេចកី្តយល់ឃើញក្នុងខន្ធបញ្ចកៈនុ៎ះ យ៉ាងនេះថា ជាតិកើតមាន ព្រោះភពជាបច្ច័យដែរ ។ ពាក្យថា ភពកើតមាន ព្រោះឧបាទានជាបច្ច័យ ដូច្នេះនេះ តថាគតសម្តែងហើយមែន ម្នាលភិក្ខុទាំងឡាយ ចុះភពកើតមាន ព្រោះឧបាទានជាបច្ច័យ មិនមានក្នុងខន្ធបញ្ចកៈនោះទេ ឬដោយប្រការដូចម្តេច ។​ បពិត្រព្រះអង្គដ៏ចម្រើន ភពកើត មាន ព្រោះឧបាទានជាបច្ច័យមែន ទាំងយើងខ្ញុំព្រះអង្គក៏មានសេចកី្តយល់ឃើញក្នុងខន្ធ- បញ្ចកៈនុ៎ះយ៉ាងនេះថា ភពកើតមានព្រោះឧបាទានជាបច្ច័យដែរ ។ ពាក្យថា ឧបាទាន កើតមាន ព្រោះតណ្ហាជាបច្ច័យដូច្នេះនេះ តថាគតបាន សម្តែងហើយមែន ម្នាលភិក្ខុ ទាំងឡាយ ចុះឧបាទានកើតមាន ព្រោះតណ្ហាជាបច្ច័យ មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន ឧបាទានកើតមាន ព្រោះតណ្ហាជា បច្ច័យមែន ទាំងយើងខ្ញុំព្រះអង្គ ក៏មានសេចកី្តយល់ឃើញក្នុងខន្ធបញ្ចកៈនោះ យ៉ាងនេះថា ឧបាទានកើតមាន ព្រោះតណ្ហាជាបច្ច័យដែរ ។ ពាក្យថា តណ្ហាកើតមាន ព្រោះវេទនាជា បច្ច័យ ដូច្នេះនេះ តថាគតបានសម្តែងហើយមែន ម្នាលភិក្ខុទាំងឡាយ ចុះតណ្ហាកើតមាន ព្រោះវេទនាជាបច្ច័យ មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រ ព្រះអង្គដ៏ចម្រើន តណ្ហាកើតមាន ព្រោះវេទនាជាបច្ច័យមែន ទាំងយើងខ្ញុំព្រះអង្គ ក៏មាន សេចកី្តយល់ឃើញក្នុងខន្ធបញ្ចកៈនោះ យ៉ាងនេះថា តណ្ហាកើតមាន ព្រោះវេទនាជា បច្ច័យដែរ ។ ពាក្យថា វេទនាកើតមាន ព្រោះផស្សៈជាបច្ច័យ ដូច្នេះនេះ តថាគត បានសម្តែងហើយមែន ម្នាលភិក្ខុទាំងឡាយ ចុះវេទនាកើតមាន ព្រោះផស្សៈជាបច្ច័យ មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន វេទនា កើតមាន ព្រោះផស្សៈ ជាបច្ច័យមែន ទាំងយើងខ្ញុំព្រះអង្គក៏មានសេចកី្តយល់ឃើញក្នុង ខន្ធបញ្ចកៈ នុ៎ះយ៉ាងនេះថា វេទនាកើតមាន ព្រោះផស្សៈជាបច្ច័យដែរ ។ ពាក្យថា ផស្សៈកើតមាន ព្រោះសឡាយតនៈជាបច្ច័យ ដូច្នេះនេះ តថាគតសម្តែងហើយមែន ម្នាលភិក្ខុទាំងឡាយ ចុះផស្សនៈកើតមាន ព្រោះសឡាយតនៈជាបច្ច័យ មិនមានក្នុង ខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន ផស្សៈកើតមាន ព្រោះសឡាយតនៈជាបច្ច័យមែន ទាំងយើងខ្ញុំព្រះអង្គក៏មានសេចកី្តយល់ឃើញក្នុង​ខន្ធបញ្ចកៈនុ៎ះយ៉ាងនេះថា ផស្សៈកើតមាន ព្រោះសឡាយតនៈជាបច្ច័យដែរ ។ ពាក្យថា សឡាយតនៈកើតមាន ព្រោះនាមរូបជាបច្ច័យ ដូច្នេះនេះ តថាគតបានសម្តែងហើយមែន ម្នាលភិក្ខុទាំងឡាយ ចុះសឡាយតនៈកើតមាន ព្រោះនាមរូបជាបច្ច័យ មិនមានក្នុង ខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សឡាយតនៈកើត មាន ព្រោះនាមរូបជាបច្ច័យមែន ទាំងយើងខ្ញុំព្រះអង្គ ក៏មានសេចកី្តយល់ឃើញក្នុង​ខន្ធបញ្ចកៈនុ៎ះយ៉ាងនេះថា សឡាយតនៈកើតមាន ព្រោះនាមរូបជាបច្ច័យដែរ ។ ពាក្យថា នាមរូបកើតមាន ព្រោះវិញ្ញាណជាបច្ច័យ ដូច្នេះនេះ តថាគតបានសម្តែងហើយមែន ម្នាលភិក្ខុទាំងឡាយ ចុះនាមរូបកើតមាន ព្រោះវិញ្ញាណជាបច្ច័យ មិនមានក្នុងខន្ធបញ្ចកៈ នុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន នាមរូបកើតមាន ព្រោះវិញ្ញាណ ជាបច្ច័យមែន ទាំងយើងខ្ញុំព្រះអង្គក៏មាន សេចកី្តយល់ឃើញ ក្នុងខន្ធបញ្ចកៈនុ៎ះយ៉ាងនេះ ថា នាមរូបកើតមាន ព្រោះវិញ្ញាណជាបច្ច័យដែរ ។ ពាក្យថា វិញ្ញាណកើតមាន ព្រោះ សង្ខារជាបច្ច័យ ដូច្នេះនេះ តថាគតបានសម្តែងហើយមែន ម្នាលភិក្ខុទាំងឡាយ ចុះ វិញ្ញាណ កើតមាន ព្រោះសង្ខារជាបច្ច័យ មិនមានក្នុងខន្ធបញ្ចកៈនុ៎ះទេ ឬដោយប្រការ ដូចម្តេច ។ បពិត្រព្រះអង្គដ៏ចម្រើន វិញ្ញាណកើតមាន ព្រោះសង្ខារជាបច្ច័យមែន ទាំងយើងខ្ញុំព្រះអង្គក៏មានសេចកី្តយល់ឃើញ ក្នុងខន្ធបញ្ចកៈនុ៎ះយ៉ាងនេះថា វិញ្ញាណកើត មាន ព្រោះសង្ខារជាបច្ច័យដែរ ។ ពាក្យថា សង្ខារកើតមាន ព្រោះអវិជ្ជាជាបច្ច័យ ដូច្នេះនេះ តថាគតសម្តែងហើយមែន ម្នាលភិក្ខុទាំងឡាយ ចុះសង្ខារកើតមាន ព្រោះអវិជ្ជាជា បច្ច័យ មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សង្ខារ កើតមាន ព្រោះអវិជ្ជាជាបច្ច័យ ដូច្នេះមែន ទាំងយើងខ្ញុំព្រះអង្គក៏មានសេចកី្ត យល់ឃើញ ក្នុងខន្ធបញ្ចកៈនុ៎ះ យ៉ាងនេះថា សង្ខារកើតមាន ព្រោះអវិជ្ជាជាបច្ច័យដែរ ។</p>
        <p><a class='ref km' id='km៨៨' href='#km៨៨'>៨៨</a>ព្រះអង្គត្រាស់ថា ម្នាលភិក្ខុទាំងឡាយ ពាក្យនុ៎ះត្រូវល្អណាស់ហើយ ម្នាលភិក្ខុទាំងឡាយ ពួកអ្នកក៏និយាយយ៉ាងនេះ តថាគតក៏និយាយ យ៉ាងនេះដូច្នេះដែរ កាលបើបច្ច័យ មានអវិជ្ជាជាដើមនេះកើតហើយ ផលមានសង្ខារជាដើមនេះក៏កើតឡើង ផលមានសង្ខារជាដើមនេះកើតឡើង ព្រោះកើតឡើងនៃបច្ច័យមានអវិជ្ជាជាដើមនេះ ដ្បិត ថាសង្ខារទាំងឡាយកើតមាន ព្រោះតែអវិជ្ជាជាបច្ច័យ វិញ្ញាណកើតមាន ព្រោះសង្ខារ ជាបច្ច័យ​ នាមរូបកើតមាន ព្រោះវិញ្ញាណជាបច្ច័យ សឡាយតនៈកើតមាន ព្រោះនាមរូប ជាបច្ច័យ ផស្សៈកើតមាន ព្រោះសឡាយតនៈជាបច្ច័យ វេទនាកើតមាន ព្រោះផស្សៈជា បច្ច័យ តណ្ហាកើតមាន ព្រោះវេទនាជាបច្ច័យ ឧបាទានកើតមាន ព្រោះតណ្ហាជាបច្ច័យ ភពកើតមាន ព្រោះឧបាទានជាបច្ច័យ ជាតិកើតមាន ព្រោះភពជាបច្ច័យ សេចកី្តចាស់ ស្លាប់ សោក ខ្សឹកខ្សួល លំបាកកាយ លំបាកចិត្ត និងសេចក្តីចង្អៀតចង្អល់ទាំងឡាយ ក៏កើតមាន ព្រោះជាតិជាបច្ច័យ កិរិយាកើត ឡើងនៃកងទុក្ខទាំងអស់នេះ រមែងមានយ៉ាង នេះដូច្នេះឯង ។ មួយទៀត សេចក្តីរលត់នៃសង្ខារ ព្រោះតែវិនាសនឹងរលត់មិនសល់ នៃអវិជ្ជា សេចកី្តរលត់នៃវិញ្ញាណ ព្រោះរលត់សង្ខារ សេចកី្តរលត់នៃនាមរូប ព្រោះរលត់ វិញ្ញាណ សេចកី្តរលត់នៃសឡាយតនៈ ព្រោះរលត់នាមរូប សេចកី្តរលត់នៃ ផស្សៈ ព្រោះរលត់សឡាយតនៈ សេចកី្តរលត់នៃវេទនា ព្រោះរលត់ផស្សៈ សេចកី្តរលត់នៃតណ្ហា ព្រោះរលត់វេទនា សេចកី្តរលត់នៃឧបាទាន ព្រោះរលត់តណ្ហា សេចកី្តរលត់នៃភព ព្រោះរលត់ឧបាទាន សេចក្តីរលត់នៃជាតិ ព្រោះរលត់ភព សេចកី្តចាស់ ស្លាប់ (រលត់) ព្រោះរលត់ជាតិ សោក ខ្សឹកខ្សួល លំបាកកាយ លំបាកចិត្ត និងសេចកី្តចង្អៀតចង្អល់ ក៏សឹងតែរលត់ទៅ សេចក្តី រលត់នៃកងទុក្ខទាំងអស់នេះ រមែងមានយ៉ាងនេះដូច្នេះឯង ។</p>
        <p><a class='ref km' id='km៨៩' href='#km៨៩'>៨៩</a>ពាក្យថា សេចកី្តរលត់នៃជរាមរណៈ ព្រោះរលត់ជាតិដូច្នោះនេះ តថាគត សម្តែងហើយមែន ម្នាលភិក្ខុទាំងឡាយ ចុះសេចកី្តរលត់ជរាមរណៈ ព្រោះរលត់ជាតិ មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សេចកី្ត រលត់នៃជរាមរណៈ ព្រោះរលត់ជាតិមែនទាំង យើងខ្ញុំព្រះអង្គក៏មានសេចកី្តយល់ឃើញ ក្នុងខន្ធបញ្ចកៈនុ៎ះ យ៉ាងនេះថា សេចកី្តរលត់នៃជរាមរណៈ ព្រោះរលត់ជាតិ ។ ពាក្យថា សេចកី្តរលត់នៃជាតិ ព្រោះរលត់ភព ដូច្នេះនេះ តថាគតសម្តែងហើយមែន ម្នាលភិក្ខុ ទាំងឡាយ ចុះសេចកី្តរលត់នៃជាតិព្រោះរលត់ភព មិនមានក្នុងខន្ធបញ្ចកៈនុ៎ះទេ ឬដោយ ប្រការដូចម្តេច ។ បពិត្រព្រះអង្គដ៏ចម្រើន សេចក្តីរលត់នៃជាតិ ព្រោះរលត់ភពមែន ទាំងយើងខ្ញុំព្រះអង្គក៏មានសេចក្តីយល់ឃើញក្នុងខន្ធបញ្ចកៈនុ៎ះយ៉ាងនេះថា សេចក្តីរលត់ នៃជាតិ ព្រោះរលត់នូវភពដែរ ។ ពាក្យថា សេចកី្តរលត់នៃភព ព្រោះរលត់ឧបាទាន ដូច្នេះនេះ តថាគតសម្តែងហើយមែន ម្នាលភិក្ខុទាំងឡាយ ចុះសេចកី្តរលត់ភព ព្រោះ​រលត់ឧបាទាន មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គ ដ៏ចម្រើន សេចក្តីរលត់ភព ព្រោះរលត់ឧបាទានមែន ទាំងយើងខ្ញុំព្រះអង្គក៏មានសេចក្តី​យល់ឃើញក្នុងខន្ធបញ្ចកៈនុ៎ះយ៉ាងនេះថា សេចក្តីរលត់ភព ព្រោះរលត់ឧបាទានដែរ ។ ពាក្យថា សេចកី្តរលត់នៃឧបាទាន ព្រោះរលត់តណ្ហា ដូច្នេះនេះ តថាគតសម្តែង ហើយ មែន ម្នាលភិក្ខុទាំងឡាយ ចុះសេចកី្តរលត់ ឧបាទាន ព្រោះរលត់តណ្ហាមិនមានក្នុង ខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សេចក្តីរលត់ ឧបាទាន ព្រោះរលត់តណ្ហាមែន ទាំងយើងខ្ញុំព្រះអង្គក៏មានសេចក្តីយល់ឃើញក្នុង ខន្ធបញ្ចកៈនុ៎ះយ៉ាងនេះថា សេចក្តីរលត់ឧបាទាន ព្រោះរលត់តណ្ហាដែរ ។ ពាក្យថា សេចកី្តរលត់តណ្ហា ព្រោះរលត់វេទនាដូច្នេះនេះ តថាគតសម្តែងហើយមែន ម្នាលភិក្ខុ ទាំងឡាយ ចុះសេចកី្តរលត់តណ្ហា ព្រោះរលត់វេទនាមិនមានក្នុងខន្ធបញ្ចកៈនុ៎ះទេ ឬ ដោយប្រការដូចម្តេច ។ បពិត្រព្រះអង្គដ៏ចម្រើន សេចក្តីរលត់តណ្ហា ព្រោះរលត់វេទនា ដូច្នេះមែន ទាំងយើងខ្ញុំព្រះអង្គក៏មានសេចក្តីយល់ឃើញក្នុង ខន្ធបញ្ចកៈនុ៎ះយ៉ាងនេះថា សេចក្តីរលត់តណ្ហា ព្រោះរលត់វេទនាដែរ ។ ពាក្យថា សេចកី្តរលត់វេទនា ព្រោះរលត់ ផស្សៈ ដូច្នេះនេះ តថាគតសម្តែង ហើយមែន ម្នាលភិក្ខុទាំងឡាយ ចុះសេចកី្តរលត់វេទនា ព្រោះរលត់ផស្សៈមិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គ ដ៏ចម្រើន សេចក្តីរលត់វេទនា ព្រោះរលត់ផស្សៈមែន ទាំងយើងខ្ញុំព្រះអង្គក៏មានសេចក្តី យល់ឃើញក្នុងខន្ធបញ្ចកៈនុ៎ះយ៉ាងនេះថា សេចក្តីរលត់វេទនា ព្រោះរលត់ផស្សៈដែរ ។ ពាក្យថា សេចកី្តរលត់ផស្សៈ ព្រោះរលត់សឡាយតនៈ ដូច្នេះនេះ តថាគតសម្តែងហើយ មែន ម្នាលភិក្ខុទាំងឡាយ ចុះសេចកី្តរលត់ផស្សៈ ព្រោះរលត់សឡាយតនៈ មិនមានក្នុង ខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សេចក្តីរលត់ផស្សៈ ព្រោះរលត់សឡាយតនៈមែន ទាំងយើងខ្ញុំព្រះអង្គ ក៏មានសេចក្តីយល់ឃើញក្នុង ខន្ធបញ្ចកៈនុ៎ះយ៉ាងនេះថា សេចក្តីរលត់ផស្សៈ ព្រោះរលត់សឡាយតនៈដែរ ។ ពាក្យថា សេចកី្តរលត់សឡាយតនៈ ព្រោះរលត់នាមរូប ដូច្នេះនេះ តថាគតសម្តែងហើយមែន ម្នាលភិក្ខុទាំងឡាយ ចុះសេចកី្តរលត់សឡាយតនៈ ព្រោះរលត់នាមរូប មិនមានក្នុង ខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សេចក្តីរលត់ សឡាយតនៈ ព្រោះរលត់នាមរូបមែន ទាំងយើងខ្ញុំព្រះអង្គ ក៏មានសេចក្តីយល់ឃើញក្នុង ខន្ធបញ្ចកៈនុ៎ះយ៉ាងនេះថា សេចក្តីរលត់សឡាយតនៈ ព្រោះរលត់នាមរូបដែរ ។ ពាក្យថា សេចកី្តរលត់នាមរូប ព្រោះរលត់វិញ្ញាណ ដូច្នេះនេះ តថាគតសម្តែងហើយមែន ម្នាលភិក្ខុ ទាំងឡាយ ចុះសេចកី្តរលត់នាមរូប ព្រោះរលត់វិញ្ញាណ មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សេចក្តីរលត់នាមរូប ព្រោះរលត់ វិញ្ញាណមែន ទាំងយើងខ្ញុំព្រះអង្គក៏មានសេចក្តីយល់ឃើញក្នុងខន្ធបញ្ចកៈនុ៎ះយ៉ាងនេះថា សេចក្តីរលត់នាមរូប ព្រោះរលត់វិញ្ញាណដែរ ។ ពាក្យថាសេចកី្តរលត់វិញ្ញាណ ព្រោះ រលត់សង្ខារ ដូច្នេះនេះ តថាគតសម្តែងហើយមែន ម្នាលភិក្ខុទាំងឡាយ ចុះសេចកី្តរលត់ វិញ្ញាណ ព្រោះរលត់សង្ខារ មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សេចក្តីរលត់វិញ្ញាណ ព្រោះរលត់សង្ខារមែន ទាំងយើងខ្ញុំព្រះអង្គ ក៏មានសេចក្តីយល់ ឃើញក្នុងខន្ធបញ្ចកៈនុ៎ះយ៉ាងនេះថា សេចក្តីរលត់វិញ្ញាណ ព្រោះ រលត់សង្ខារដែរ ។ ពាក្យថា សេចកី្តរលត់សង្ខារ ព្រោះរលត់អវិជ្ជា ដូច្នេះនេះ តថាគត សម្តែងហើយមែន ម្នាលភិក្ខុទាំងឡាយ ចុះសេចកី្តរលត់សង្ខារ ព្រោះរលត់អវិជ្ជា មិនមានក្នុងខន្ធបញ្ចកៈនុ៎ះទេ ឬដោយប្រការដូចម្តេច ។ បពិត្រព្រះអង្គដ៏ចម្រើន សេចក្តី រលត់សង្ខារ ព្រោះរលត់អវិជ្ជាមែន ទាំងយើងខ្ញុំព្រះអង្គ ក៏មានសេចក្តីយល់ឃើញ ក្នុង ខន្ធបញ្ចកៈនុ៎ះយ៉ាងនេះថា សេចក្តីរលត់សង្ខារ ព្រោះរលត់អវិជ្ជាដែរ ។</p>
        <p><a class='ref km' id='km៩០' href='#km៩០'>៩០</a>ព្រះអង្គត្រាស់ថា​ ម្នាលភិក្ខុទាំងឡាយ ពាក្យដែលអ្នកទាំងឡាយ និយាយនោះត្រូវល្អណាស់ហើយ ម្នាលភិក្ខុទាំងឡាយ អ្នកទាំងឡាយក៏និយាយយ៉ាង នេះ តថាគតក៏និយាយយ៉ាងនេះដូច្នេះដែរ កាលបើបច្ច័យមាន អវិជ្ជាជាដើមនេះមិនមាន ហើយ ផលមានសង្ខារជាដើមនេះក៏មិនមាន ផលមានសង្ខារជាដើមនេះតែងរលត់ទៅ មិនសល់ ព្រោះរលត់នៃបច្ច័យមានអវិជ្ជាជាដើមនោះ ដ្បិតថាសេចកី្តរលត់នៃសង្ខារ ព្រោះរលត់អវិជ្ជា សេចកី្តរលត់នៃវិញ្ញាណ ព្រោះរលត់សង្ខារ សេចកី្តរលត់នាមរូប ព្រោះរលត់វិញ្ញាណ សេចកី្តរលត់នៃសឡាយតនៈ ព្រោះរលត់នាមរូប សេចកី្តរលត់ នៃផស្សៈ ព្រោះរលត់សឡាយតនៈ សេចកី្តរលត់នៃវេទនា ព្រោះរលត់ផស្សៈ សេចកី្ត រលត់នៃតណ្ហា ព្រោះរលត់វេទនា សេចកី្តរលត់នៃឧបាទាន ព្រោះរលត់តណ្ហា សេចកី្ត រលត់ភព ព្រោះរលត់ឧបាទាន សេចកី្តរលត់ជាតិ ព្រោះរលត់ភព សេចកី្តចាស់ស្លាប់ ( រលត់ ) ព្រោះរលត់ជាតិ ការយំសោក ការខ្សឹកខ្សួល ការលំបាកកាយ ការលំបាកចិត្ត និងសេចកី្តចង្អៀតចង្អល់ទាំងឡាយ ក៏សឹងតែរលត់ទៅមិនសល់ សេចកី្តរលត់នៃ កងទុក្ខទាំងអស់នេះ រមែងមានយ៉ាងនេះឯង ។</p>
        <p><a class='ref km' id='km៩១' href='#km៩១'>៩១</a>ម្នាលភិក្ខុទាំងឡាយ ចុះកាលបើអ្នកទាំងឡាយ ដឹងយ៉ាងនេះ ឃើញយ៉ាង នេះហើយ នឹងស្រាវជ្រាវនូវខន្ធ ធាតុ អាយតនៈ ជាចំណែកខាងដើមគឺអតីតកាលថា ក្នុងកាលកន្លងទៅហើយ យើងធ្លាប់បានកើតឬហ្ន៎ ឬក្នុងកាលកន្លងទៅហើយ យើងមិន ធ្លាប់កើតទេ ក្នុងកាលកន្លងទៅហើយ យើងបានកើតជាជាតិអី្វហ្ន៎ ក្នុងកាលកន្លង ទៅហើយ យើងបានកើតជាមនុស្សមានទ្រង់ទ្រាយដូចម្តេច ក្នុងកាលកន្លងទៅហើយ យើងកើតជាជាតិអី្វ បានជាអ្វី ដូច្នេះបានដែរឬទេ ។ បពិត្រព្រះអង្គដ៏ចម្រើន ដំណើរនោះ យើងខ្ញុំព្រះអង្គស្រាវជ្រាវរកមិនឃើញទេ ។ ម្នាលភិក្ខុទាំងឡាយ ចុះកាលបើអ្នកទាំង ឡាយដឹងយ៉ាងនេះ ឃើញយ៉ាងនេះហើយ នឹងស្រាវជ្រាវរកខន្ធធាតុ អាយតនៈ ជា ចំណែកខាងមុខគឺអនាគតកាលថា ក្នុងកាលជាអនាគត យើងនឹងកើតឬហ្ន៎ ក្នុងកាល ជាអនាគត យើងមិនកើតទៀតទេ ក្នុងកាលជាអនាគត យើងនឹងកើតជាអី្វហ្ន៎ ក្នុងកាល ជាអនាគត យើងនឹងកើតជាមនុស្សមានទ្រង់ទ្រាយ ដូចម្តេចហ្ន៎ ក្នុងកាលជាអនាគត យើងនឹងកើតជាជាតិអី្វ បានជាអ្វី ដូច្នេះបានដែរឬទេ ។ បពិត្រព្រះអង្គដ៏ចម្រើន ដំណើរ នោះយើងខ្ញុំព្រះអង្គស្រាវជ្រាវរកមិនឃើញទេ ។ ម្នាលភិក្ខុទាំងឡាយ ចុះបើអ្នកទាំង ឡាយ ដឹងយ៉ាងនេះ ឃើញយ៉ាងនេះហើយ គប្បីសង្ស័យចំពោះ ខន្ធ ធាតុ អាយតនៈជា ចំណែកខាងក្នុង ប្រារព្ធនូវកាលជាបច្ចុប្បន្ន ក្នុងកាលឥឡូវនេះថា អាត្មាអញកើតទៀត ឬមិនកើតទេ អាត្មាអញកើតជាជាតិអ្វីហ្ន៎ អាត្មាអញកើតជាមនុស្សមានទ្រង់ទ្រាយ ដូចម្តេច សត្វនេះមកអំពីទីណា សត្វនោះនឹងទៅកើតក្នុងទីណាវិញ ដូច្នេះដែរឬទេ ។ បពិត្រព្រះអង្គដ៏ចម្រើន ដំណើរនោះយើងខ្ញុំព្រះអង្គមិនបានសង្ស័យដូច្នោះទេ ។ ម្នាលភិក្ខុ ទាំងឡាយ កាលបើអ្នកទាំងឡាយដឹងយ៉ាងនេះ ឃើញយ៉ាងនេះហើយ គប្បីនិយាយ យ៉ាងនេះថា ព្រះសាស្តាជាគ្រូយើង យើងត្រូវនិយាយយ៉ាងនេះ ដោយសេចកី្តគោរព ចំពោះសាស្តាដូច្នេះដែរឬទេ ។ បពិត្រព្រះអង្គដ៏ចម្រើន ពាក្យនេះយើងខ្ញុំព្រះអង្គមិន ដែលនិយាយទេ ។ ម្នាលភិក្ខុទាំងឡាយ កាលបើអ្នកទាំងឡាយដឹងយ៉ាងនេះ ឃើញយ៉ាង នេះហើយ គប្បីនិយាយយ៉ាងនេះថា សមណគឺព្រះពុទ្ធនិយាយយ៉ាងនេះថា ចំណែកយើង ទាំងឡាយជា សមណៈដែរ មិនត្រូវនិយាយយ៉ាងនេះ ដូច្នេះដែរឬទេ ។ បពិត្រព្រះអង្គ ដ៏ចម្រើន ពាក្យនោះយើងខ្ញុំព្រះអង្គមិនដែលនិយាយទេ ។ ម្នាលភិក្ខុទាំងឡាយ កាលបើ អ្នកទាំងឡាយដឹងយ៉ាងនេះ ឃើញយ៉ាងនេះហើយ គប្បីឧទិ្ទសចំពោះសាស្តាឯទៀត ដែរឬទេ ។ បពិត្រព្រះអង្គដ៏ចម្រើន យើងខ្ញុំព្រះអង្គមិនបានឧទិ្ទសទេ ។ ម្នាលភិក្ខុ ទាំងឡាយ កាលបើអ្នកទាំងឡាយដឹងយ៉ាងនេះ ឃើញយ៉ាងនេះហើយ គប្បីប្រកាន់នូវ វត្តសមាទាន សេចក្តីភ្ញាក់ផ្អើល ដោយទិដិ្ឋ នឹងទិដ្ឋមង្គល សុតមង្គល មុតមង្គល ជារបស់ ពួកតិត្ថិយសមណៈ និងព្រាហ្មណសមណៈជាច្រើនដែរឬទេ ។ បពិត្រព្រះអង្គដ៏ចម្រើន យើងខ្ញុំព្រះ អង្គមិនបានប្រកាន់ទេ ។ ម្នាលភិក្ខុទាំងឡាយ ហេតុណាមួយ​ ដែលអ្នកទាំង ឡាយស្គាល់ខ្លួនឯង ឃើញខ្លួនឯង ដឹងច្បាស់ខ្លួនឯង អ្នកទាំងឡាយគប្បីនិយាយហេតុ នោះដែរឬទេ ។ បពិត្រព្រះអង្គដ៏ចម្រើន យើងខ្ញុំព្រះអង្គនិយាយដែរ ។ ម្នាលភិក្ខុទាំង ឡាយ ពាក្យអ្នកទាំងឡាយនិយាយនោះ ត្រូវល្អណាស់ហើយ ម្នាលភិក្ខុទាំងឡាយ អ្នកទាំងឡាយដែលតថាគតនាំចូលទៅ ( កាន់ព្រះនិព្វាន ) ដោយធម៌ដែលគួរឃើញ ច្បាស់ខ្លួនឯង ជាធម៌មិនរង់ចាំកាល ជាធម៌មានអាការដូចជាហៅបុគ្គលមកចង្អុល ប្រាប់ ជាធម៌ដែលព្រះអរិយបុគ្គលគប្បីបង្អោនចូលមកទុកក្នុងខ្លួន ជាធម៌ដែលវិញ្ញូជន ទាំងឡាយគប្បីដឹងច្បាស់ក្នុងចិត្តរបស់ខ្លួន ម្នាលភិក្ខុទាំងឡាយ ធម៌នេះជាធម៌ គួរឃើញ ច្បាស់ខ្លួនឯង ជាធម៌មិនរង់ចាំកាល ជាធម៌មានអាការដូចជាហៅបុគ្គលមកប្រាប់ ជាធម៌ដែលព្រះអរិយបុគ្គលគប្បីបង្អោនចូលមកទុកក្នុងខ្លួន ជាធម៌ដែលវិញ្ញូជនទាំង ឡាយគប្បីដឹងច្បាស់ក្នុងចិត្តរបស់ខ្លួន ហេតុដូច្នោះ បានជា តថាគតពោលសំដៅត្រង់ ហេតុ ដែលអ្នកទាំងឡាយដឹងច្បាស់ ដោយខ្លួនឯងនោះ ។</p>
        <p><a class='ref km' id='km៩២' href='#km៩២'>៩២</a>ម្នាលភិក្ខុទាំងឡាយ កិរិយាចុះចាប់បដិសន្ធិ របស់សត្វដែលកើត ក្នុងផ្ទៃ ព្រោះប្រជុំហេតុ ៣ ប្រការ ។ ក្នុងសត្វលោកនេះ មាតាបិតាមកប្រជុំគ្នាហើយ តែមាតា ជាស្រីមិនមានរដូវផង សត្វដែលគួរកើតក្នុងផ្ទៃនោះ ក៏មិនមានប្រាកដក្នុងឱកាសនោះ ផង កិរិយាចុះចាប់បដិសន្ធិរបស់សត្វដែលកើត ក្នុងផ្ទៃក៏មិនទាន់មាននៅឡើយ ។ ក្នុង សត្វលោកនេះ មាតាបិតាមកប្រជុំគ្នាហើយ តែមាតាជាស្រីមានរដូវផង តែសត្វដែល គួរកើតក៏មិនមានប្រាកដក្នុង ឱកាសនោះ កិរិយាចុះចាប់បដិសន្ធិរបស់សត្វដែលកើត ក្នុងផ្ទៃ ក៏មិនទាន់មាននៅឡើយ ។ ម្នាលភិក្ខុទាំងឡាយ លុះតែកាលណាមាតាបិតាមក ប្រជុំគ្នាផង មាតាជាស្រីមានរដូវផង សត្វដែលគួរកើតក៏មានប្រាកដក្នុងឱកាសនោះផង​ លុះប្រជុំហេតុទាំង ៣ ប្រការនេះឯងទើបសត្វចុះចាប់បដិសន្ធិក្នុងផ្ទៃនៃមាតាបាន ។ ម្នាលភិក្ខុទាំងឡាយ មាតាពគភ៌នោះដោយផ្ទៃ អស់ខែ ៩ ឬខែ ១០ ដោយសេចកី្ត សង្ស័យ ( ក្នុងជីវិត) ជាច្រើន ម្នាលភិក្ខុទាំងឡាយ លុះកន្លងខែ ៩ ឬខែ ១០ ទៅ មាតាក៏ប្រសូតគភ៌នោះ ដូចជាភារៈធ្ងន់ ដោយសេចកី្តសង្ស័យជាច្រើន កាលបើគភ៌ ដូចជាភារៈធ្ងន់នោះប្រសូតរួចហើយ ក៏ចិញ្ចឹមដោយឈាម ( គឺទឹកដោះ ) របស់ខ្លួន ។</p>
        <p><a class='ref km' id='km៩៣' href='#km៩៣'>៩៣</a>ម្នាលភិក្ខុទាំងឡាយ ទឹកដោះបស់មាតាណា ដែលតថាគតពោល ហើយ ក្នុងអរិយវិន័យ ទឹកដោះនុ៎ះគឺឈាមហ្នឹងឯង ។ ម្នាលភិក្ខុទាំងឡាយ កុមារនោះឯង អាស្រ័យនូវការចម្រើនធំឡើង អាស្រ័យនូវកិរិយាចាស់នៃឥន្ទ្រិយទាំងឡាយ ( គឺចាស់ ខែឆ្នាំ ) ក៏លេងនូវល្បែងទាំងឡាយជាមួយនឹងពួកកុមារ កឺលេងកូននង្គ័ល ហ៊ឹង ដាំដូង កង្ហារ វាល់ដីខ្សាច់ កូនរទេះ កូនធ្នូ ។ ម្នាលភិក្ខុទាំងឡាយ កុមារនោះឯងអាស្រ័យនូវ សេចកី្តចម្រើនធំឡើង អាស្រ័យនូវកិរិយាចាស់នៃឥន្ទ្រិយទាំងឡាយ ហើយក៏ឆ្អែត ស្កប់ស្កល់ រីករាយសប្បាយ ត្រេកត្រអាលដោយកាមគុណទាំង ៥ គឺរូបដែលគប្បី ស្គាល់ដោយភ្នែកជាទីប្រាថ្នា ជាទីត្រេកអរ ជាទីពេញចិត្ត មានសភាពគួរស្រឡាញ់ ប្រកបដោយកាម គួរឲ្យកើតតម្រេក នឹងគួរឲ្យស្រឡាញ់ សំឡេងដែលគប្បីដឹង ដោយត្រចៀក... កិ្លនដែលគប្បីដឹងដោយច្រមុះ... រសដែលគប្បីដឹងដោយអណ្តាត... ផោដ្ឋព្វៈដែលគប្បីដឹងដោយកាយ ជាទីប្រាថ្នា ជាទីត្រេកអរ ជាទីពេញចិត្ត មានសភាពគួរ ស្រឡាញ់ ប្រកបដោយកាម គួរឲ្យកើតតម្រេក នឹងគួរឲ្យស្រឡាញ់ ។ កុមារនោះឃើញ រូបដោយភ្នែក ក៏កើតតម្រេកក្នុងរូបដែលគួរស្រឡាញ់ កើតបដិបក្ខក្នុងរូបដែលគួរស្អប់ មានសតិក្នុងកាយមិនបានតាំងមាំ មានចិត្តរំភើប ( ចិត្តជាអកុសល ) ផង ធម៌ទាំងឡាយ ជាអកុសលដ៏លាមករបស់កុមារនោះ រមែងរលត់ទៅមិនសល់ក្នុងផលសមាបត្តិណា ក៏មិនបានដឹងច្បាស់ នូវផលសមាបត្តិគឺចេតោវិមុត្តិ បញ្ញាវិមុត្តិនោះ តាមសេចក្តីពិតផង ។ កុមារនោះ ដល់ព្រមដោយតម្រេកនិងសេចក្តីក្រេវក្រោធយ៉ាងនេះហើយ រមែងសោយ នូវវេទនាណាមួយ ជាសុខឬទុក្ខ ឬមិនទុក្ខមិនសុខ ។ កុមារនោះ តែងត្រេកអរ និយាយសរសើរ ប្រកាន់វេទនានោះ ( ដោយអំណាចតណ្ហា ) ។ កាលបើកុមារនោះ ត្រេកអរ និយាយសរសើរ ប្រកាន់វេទនានោះហើយក៏កើត ទៅជាតម្រេក កាលបើ តម្រេកក្នុងវេទនាទាំងឡាយមានហើយ ឧបាទានក៏កើតឡើងដល់កុមារនោះ ព្រោះ តម្រេកនោះ ភពកើតមានព្រោះឧបាទានជាបច្ច័យ ជាតិកើតមាន ព្រោះភពជាបច្ច័យ សេចកី្តចាស់ស្លាប់កើតមាន ព្រោះជាតិជាបច្ច័យ ការសោកខ្សឹកខ្សួល លំបាកកាយ លំបាកចិត្ត នឹងសេចកី្តចង្អៀតចង្អល់ ក៏កើតមានព្រមកិរិយាកើតឡើងនៃ កងទុក្ខទាំង អស់នេះ រមែងមានដោយហេតុយ៉ាងនេះឯង ។ កុមារនោះ ឮសំឡេងដោយត្រចៀក... ធុំក្លិនដោយច្រមុះ... ទទួលរសដោយអណ្តាត... ពាល់ត្រូវនូវផោដ្ឋព្វៈដោយកាយ... ដឹងច្បាស់នូវធម្មារម្មណ៍ ដោយចិត្តហើយ ក៏កើតតម្រេកក្នុងធម្មារម្មណ៍ដែលគួរ ស្រឡាញ់ កើតបដិឃៈក្នុងធម្មារម្មណ៍ ដែលគួរស្អប់ផង សតិក្នុងកាយមិនតាំងខ្ជាប់ មានចិត្តជាអកុសលផង ធម៌ទាំងឡាយជាអកុសលដ៏លាមក របស់កុមារនោះ រមែង រលត់ទៅមិនសល់ ក្នុងផលសមាបត្តិណា ក៏មិនបានដឹងច្បាស់នូវផលសមាបត្តិគឺ ចេតោវិមុត្តិ បញ្ញាវិមុត្តិនេះ តាមសេចកី្តពិតផង ។ កុមារនោះដល់ព្រមដោយតម្រេកនឹង សេចក្តីក្រេវក្រោធយ៉ាងនេះហើយ រមែងសោយនូវវេទនាណាមួយ ជាសុខឬទុក្ខ ឬមិនទុក្ខមិនសុខ ។ កុមារនោះតែងត្រេកអរនិយាយសរសើរប្រកាន់វេទនានោះ ។ កាលបើកុមារនោះ ត្រេកអរនិយាយសរសើរ ប្រកាន់វេទនានោះហើយ តម្រេកក៏កើត ឡើង កាលបើតម្រេកក្នុងវេទនាទាំងឡាយមានហើយ ឧបាទានក៏កើតឡើងដល់ កុមារ នោះ​ព្រោះតម្រេកនោះ ភពកើតមាន ព្រោះឧបាទានជាបច្ច័យ ជាតិកើតមាន ព្រោះភព ជាបច្ច័យ សេចកី្តចាស់ស្លាប់ ( កើតមាន ) ព្រោះជាតិជាបច្ច័យ ការសោក ការខ្សឹកខ្សួល ការលំបាកកាយ ការលំបាកចិត្ត នឹង សេចកី្តចង្អៀតចង្អល់ចិត្តទាំងឡាយ ក៏កើតព្រម កិរិយាកើតឡើងនៃកងទុក្ខ ទាំងអស់នេះ រមែងមានដោយប្រការដូច្នេះឯង ។</p>
        <p><a class='ref km' id='km៩៤' href='#km៩៤'>៩៤</a>ម្នាលភិក្ខុទាំងឡាយ ព្រះតថាគតអរហន្តសម្មាសម្ពុទ្ធ ទ្រង់បរិបូណ៌ដោយ វិជ្ជានិងចរណៈ មានដំណើរល្អទៅកាន់ព្រះនិព្វាន ជ្រាបច្បាស់នូវត្រៃលោក ជាបុគ្គល ប្រសើរបំផុត ជាសារថីទូន្មាននូវបុរស ជាគ្រូនៃពួកទេវតានិងមនុស្ស ទ្រង់ត្រាស់ដឹងនូវ ចតុរារិយសច្ចម៌ លែងត្រឡប់មកកាន់ត្រៃភពហើយ ព្រះអង្គកើតឡើងក្នុង លោកនេះ ទ្រង់ធ្វើឲ្យជាក់ច្បាស់ដោយប្រាជ្ញាចំពោះព្រះអង្គ នូវលោកនេះ ព្រមទាំងទេវលោក មារលោក ព្រហ្មលោក នូវពួកសត្វ ព្រមទាំងសមណៈនិងព្រាហ្មណ៍ ព្រមទាំងមនុស្ស ជាសម្មតិទេពនិងមនុស្សដ៏សេស ហើយប្រកាសព្រះអង្គសម្តែងធម៌មានលំអ បទដើម មានលំអបទកណ្តាល​ និងបទចុង ប្រកាសនូវព្រហ្មចរិយៈ ព្រមទាំងអត្ថនិងព្យញ្ជនៈ ដ៏បរិសុទ្ធបរិបូណ៌ គ្រប់ទាំងអស់ ។ គហបតីក្តី កូនរបស់គហបតីក្តី មហាជន ដែលខាង ក្រោយ ក្នុងត្រកូលណាមួយក្តី រមែងស្តាប់ធម៌នោះ ។ លុះគហបតីជាដើមនោះ ស្តាប់ ធម៌នោះហើយ ក៏បាននូវសទ្ធា ( សេចក្តីជឿ ) ក្នុងតថាគត ។ លុះគហបតី ជាដើមនោះ ប្រកបដោយការបាននូវសទ្ធានោះហើយ ក៏ពិចារណាដូច្នេះថា ឃរាវាស ចង្អៀតចង្អល់ ណាស់ ជាផ្លូវហូរមកនៃធូលីគឺកិលេស ឯបព្វជ្ជាមានពេលឱកាសច្រើន កាលបើ អាត្មាអញ នៅគ្រប់គ្រងផ្ទះនោះមិនងាយនឹង ប្រព្រឹត្តព្រហ្មចរិយធម៌ឲ្យបរិបូណ៌ ដោយ ចំណែកមួយ ឲ្យបរិសុទ្ធដោយចំណែកមួយ ឲ្យស្អាតដូចជាស័ង្ខដែលគេខាត់បាន​ឡើយ បើដូច្នោះ មានតែអាត្មាអញ កោរសក់ពុកមាត់ពុកចង្កា ស្លៀកសំពត់កាសាយៈ ចេញ ចាកផ្ទះចូលទៅកាន់ផ្នួស ។ លុះចំណេរមកខាងក្រោយ គហបតីជាដើមនោះ លះបង់ នូវគំនរភោគ សម្ប័ទតិចក្តី លះបង់នូវគំនរភោគសម្ប័ទច្រើនក្តី លះបង់នូវ ញាតិវង្សតិចក្តី លះបង់នូវញាតិវង្សច្រើនក្តី ហើយកោរសក់ពុកមាត់ពុកចង្កា ស្លៀកសំពត់កាសាយៈ ចេញចាកផ្ទះចូលទៅកាន់ផ្នួស ។</p>
        <p><a class='ref km' id='km៩៥' href='#km៩៥'>៩៥</a>កាលគហបតីជាដើមនោះ បួសយ៉ាងនេះហើយ ក៏បរិបូណ៌ដោយ សិក្ខា និងសាជីវៈ សម្រាប់ភិក្ខុទាំងឡាយ លះបង់នូវបាណាតិបាត ជាអ្នកវៀរស្រឡះចាក បាណាតិបាត មានអាជ្ញាដាក់ចុះ មានសស្ត្រាវុធដាក់ចុះ ជាអ្នកមានសេចក្តីខ្មាស មាន សេចក្តីអាណិតអាសូរ អនុគ្រោះដោយប្រយោជន៍ ចំពោះពួកសត្វដែលមានជីវិត ទាំង អស់ ។ ជាអ្នកលះបង់នូវអទិន្នាទាន វៀរស្រឡះចាកអទិន្នាទាន កាន់យកតែវត្ថុ ដែល គេឲ្យ ប្រាថ្នាតែរបស់ដែលគេឲ្យ មិនជាចោរ ជាអ្នកមានខ្លួនស្អាត ។ ជាអ្នកលះបង់ នូវអព្រហ្មចរិយៈ ( ធម៌មិនប្រសើរ ) ប្រព្រឹត្តតែធម៌ដ៏ប្រសើរ វៀរឆ្ងាយ វៀរស្រឡះ ចាកមេថុនដែលជាធម៌របស់អ្នកស្រុក ។ ជាអ្នកលះបង់នូវមុសាវាទ វៀរស្រឡះ ចាកមុសាវាទ ជាអ្នកពោលពាក្យពិត តនូវពាក្យពិត ពោលតែពាក្យទៀងទាត់នឹងពាក្យ ដែល គួរឲ្យជឿ ជាអ្នកមិនពោលបំភ្លាត់សត្វលោក ។ ជាអ្នកលះបង់នូវបិសុណាវាចា វៀរស្រឡះចាកបិសុណាវាចា គឺឮពាក្យអំពីសំណាក់ជននេះ ហើយមិនប្រាប់ ជន ឯណោះ ដើម្បីបំបែកជនទាំងពីរនេះឡើយ ឬឮពាក្យអំពីសំណាក់ជនឯណោះហើយ មិនប្រាប់ដល់ជននេះ ដើម្បីបំបែកពួកជនឯណោះឡើយ ជាអ្នកសង្រួបសង្រូមពួកជន ដែលបែកគ្នាហើយផង ជាអ្នកបន្ថែមកម្លាំងឲ្យពួកជនដែលព្រមព្រៀងគ្នាស្រាប់ហើយ​ផង ជាអ្នកត្រេកអរក្នុងសេចកី្តព្រមព្រៀង ពេញចិត្តក្នុងសេចកី្តព្រមព្រៀង រីករាយក្នុង សេចកី្តព្រមព្រៀង ពោលតែវាចាដែលធ្វើឲ្យកើតសេចកី្តព្រមព្រៀង ។ ជាអ្នកលះបង់ នូវផុរសវាចា វៀរស្រឡះចាកផុរសវាចា បើវាចាណាឥតទោស សុខដល់ត្រចៀក គួរឲ្យស្រឡាញ់ គួរឲ្យតំកល់ទុកក្នុងហឫទ័យ ជាវាចាអ្នកក្រុង ជាទីត្រេកអរដល់ជន ច្រើន ជាទីពេញចិត្តដល់ជនច្រើន ជាអ្នកពោលតែវាចា មានសភាពដូច្នោះ ។ ជាអ្នកលះ បង់នូវសម្ផប្បលាបៈ វៀរស្រឡះចាកសម្ផប្បលាបៈ ជាអ្នកនិយាយតាមកាលគួរ និយាយពាក្យមែន និយាយពាក្យមានប្រយោជន៍ និយាយធម៌ និយាយវិន័យ និយាយវិចា ដែលគួរឲ្យអ្នកផងយកទុកក្នុងហឫទ័យ ជាពាក្យប្រកបដោយទីអាង តាមកាល ជា វាចា មានទីបំផុតនឹងប្រកបដោយប្រយោជន៍ ។ ជាអ្នកវៀរស្រឡះចាក កិរិយាផ្តិលផ្តាច់ នូវពីជគាម និងភូតគាម ។ ជាអ្នកបរិភោគភត្តតែ ១ ពេល ជាអ្នកវៀរចាកការ បរិភោគក្នុងវេលាយប់ វៀរស្រឡះចាកកិរិយាបរិភោគក្នុងវេលាវិកាល ។ ជាអ្នកវៀរ ស្រឡះចាកការរាំច្រៀងប្រគំទាំងមើលនូវល្បែង ដែលជាសត្រូវដល់ កុសលធម៌ ។ ជាអ្នកវៀរស្រឡះ ចាកហេតុជាទីតាំងនៃកិរិយាទ្រទ្រង់ ប្រដាប់ តាក់តែង​ សិ្អតស្អាង ( រាងកាយ ) ដោយផ្កាកម្រង គ្រឿងក្រអូបនិងគ្រឿងលាបផ្សេងៗ ។ ជាអ្នកវៀរ ស្រឡះចាកអាសនៈខ្ពស់និងអាសនៈដ៏ប្រសើរ ។ ជាអ្នកវៀរស្រឡះចាកកិរិយាទទួល នូវប្រាក់និងមាស ជាអ្នកវៀរស្រឡះចាកកិរិយា ទទួលនូវធញ្ញជាតិឆៅ ។ ជាអ្នកវៀរ ស្រឡះ ចាកកិរិយាទទួលនូវសាច់ឆៅ ។ ជាអ្នកវៀរស្រឡះចាកកិរិយា ទទួលនូវស្រី និងក្មេងស្រី ។ ជាអ្នកវៀរស្រឡះចាកកិរិយាទទួលនូវខ្ញុំស្រីនិងខ្ញុំប្រុស ។ ជាអ្នកវៀរ ស្រឡះ ចាកកិរិយាទទួលនូវស្រែនឹងចំការ ។ ជាអ្នកវៀរស្រឡះចាកកិរិយា ទទួល នូវពពែនិងចៀម ។ ជាអ្នកវៀរស្រឡះ ចាកកិរិយាទទួលនូវមាន់និងជ្រូក ។ ជាអ្នកវៀរ ស្រឡះចាកកិរិយាទទួលនូវដំរី គោ សេះនិងលា ។ ជាអ្នកវៀរស្រឡះ ចាកកិរិយា ប្រកបក្នុង កិច្ចជាទូតនាំដំណឹងទៅមក ។ ជាអ្នកវៀរស្រឡះ ចាកការលក់ដូរ ។ ជាអ្នក វៀរស្រឡះចាកការបំបាត់ដោយជញ្ជីង ទាំងបន្លំភាជន៍ដែលមិនមែនមាសថា ជាមាសនឹង បំបាត់ដោយរង្វាស់នឹងរង្វាល់ ។ ជាអ្នកវៀរស្រឡះចាកកិរិយាបង្កាច់ បោកប្រាស នឹង ប្រកបក្នុងការបន្លំដោយរបស់ក្លែង ។ ជាអ្នកវៀរស្រឡះចាកកិរិយាកាត់នូវអវៈយវៈ សម្លាប់ ចាប់ចង ធ្វើឲ្វង្វេងផ្លូវ ប្លន់ធំកំហែងយកទ្រព្យ ។ ភិក្ខុនោះជា អ្នកសន្តោស ដោយចីវរជាគ្រឿងរក្សាកាយ ដោយបិណ្ឌបាតជាគ្រឿងរក្សាផ្ទៃ បើដើរចេញទៅទីណា ៗ ក៏កាន់យក ( បរិក្ខារទាំងអស់ ) ដើរចេញទៅ ។ ដូចជាសត្វស្លាប ដែលហើរ ទៅទីណា ៗ ក៏ហើរទៅ ល្មមតែកម្លាំងស្លាបវា យ៉ាងណាមិញ ភិក្ខុនោះជា អ្នកសន្តោសដោយចីវរ ជាគ្រឿងរក្សាកាយ ដោយបិណ្ឌបាតជាគ្រឿងរក្សាផ្ទៃ បើដើរចេញទៅទីណា ៗ ក៏កាន់ យក ( បរិក្ខារទាំងអស់ ) ដើរទៅដូច្នោះដែរ ។ ភិក្ខុនោះប្រកបដោយសីលក្ខន្ធដ៏ប្រសើរនេះ ហើយទទួលចំពោះនូវសុខដែលមិនប្រកបដោយទោសក្នុងសន្តាន ។ ភិក្ខុនោះឃើញ រូបដោយភ្នែកហើយ ក៏មិនកួចកាន់នូវនិមិត្ត មិនកួចកាន់នូវអនុព្យញ្ជនៈឡើយ ( មួយទៀត ) ធម៌ទាំងឡាយជាអកុសលដ៏លាមក គឺអភិជ្ឈានិងទោមនស្ស រមែងជាប់តាមនូវភិក្ខុ ព្រោះហេតុមិនសង្រួមឥន្ទ្រិយគឺចក្ខុណា ភិក្ខុនោះក៏ប្រតិបត្តិដើម្បីសង្រួមឥន្ទ្រិយគឺចក្ខុ នោះ រក្សានូវឥន្ទ្រិយគឺចក្ខុ ដល់នូវសេចកី្តសង្រួមក្នុងឥន្រ្ទិយគឺចក្ខុ ។ ភិក្ខុនោះឮសំឡេង ដោយត្រចៀក... ធុំក្លិនដោយច្រមុះ... ទទួលរសដោយអណ្តាត... ពាល់ត្រូវផោដ្ឋព្វៈ ដោយកាយ... ដឹងច្បាស់នូវធម្មារម្មណ៍ដោយចិត្ត ហើយក៏មិនកួចកាន់នូវនិមិត្ត មិនកួច កាន់នូវអនុព្យញ្ជនៈឡើយ ( មួយទៀត ) ធម៌ទាំងឡាយជាអកុសលដ៏លាមក គឺអភិជ្ឈា និងទោមនស្ស រមែងជាប់តាមនូវភិក្ខុ ព្រោះហេតុមិនសង្រួមឥន្ទ្រិយគឺចិត្តណា ភិក្ខុនោះ ប្រតិបត្តិដើម្បីសង្រួមនូវឥន្ទ្រិយគឺចិត្តនោះ រក្សានូវឥន្ទ្រិយគឺចិត្ត ដល់នូវសេចកី្តសង្រួម ក្នុងឥន្រ្ទិយគឺចិត្ត ។ ភិក្ខុនោះប្រកបដោយឥន្រ្ទិយសំវរៈដ៏ប្រសើរនេះ ក៏ទទួលចំពោះនូវ សេចកី្តសុខ ដែលមិនច្រឡំដោយកិលេសក្នុងសន្តាន ។ ភិក្ខុនោះធ្វើនូវសេចកី្តដឹងខ្លួន ក្នុងការឈានទៅមុខ និងការឈានថយក្រោយ ជាអ្នកធ្វើនូវសេចកី្តដឹងខ្លួនក្នុងកិរិយា ក្រឡេកមើលទៅមុខ និងក្រឡេកមើលមកខាងក្រោយ ជាអ្នកធ្វើនូវសេចកី្តដឹងខ្លួនក្នុង កិរិយា​បត់អវយវៈ នឹងលាតនូវអវយវៈ ជាអ្នកធ្វើនូវសេចកី្តដឹងខ្លួនក្នុងកិរិយាទ្រទ្រង់ សង្ឃាដិបាត្រចីវរ ជាអ្នកធ្វើសេចក្តីដឹងខ្លួនក្នុងការស៊ី ផឹក ទំពា ទទួលរស ជាអ្នកធ្វើនូវ សេចក្តីដឹងខ្លួន ក្នុងកិរិយាបន្ទោបង់ឧច្ចារៈនិងបស្សាវៈ ជាអ្នកធ្វើនូវសេចកី្តដឹងខ្លួន ក្នុងកិរិយាដើរ ឈរ អង្គុយ ដេកលក់ ភ្ញាក់ឡើងវិញ និយាយ ស្ងៀម ។</p>
        <p><a class='ref km' id='km៩៦' href='#km៩៦'>៩៦</a>ភិក្ខុនោះប្រកបដោយសីលខក្ខន្ធដ៏ប្រសើរនេះផង ប្រកបដោយឥន្ទ្រិយ-សំវរៈដ៏ប្រសើរនេះផង ប្រកបដោយសតិនiងសម្បជញ្ញៈដ៏ប្រសើរនេះផង ហើយ ចូលចិត្តសេនាសនៈស្ងាត់គឺព្រៃ ម្លប់ឈើ ភ្នំ ញកឬច្រកភ្នំ គុហាក្នុងភ្នំ ព្រៃស្មសាន ព្រៃធំ ទីវាល និងគំនរចម្បើង ។ ភិក្ខុនោះត្រឡប់មកអំពីបិណ្ឌបាតវិញ វេលាក្រោយភត្ត ក៏អង្គុយពែនភ្នែន តម្រង់កាយឲ្យត្រង់ តាំងស្មារតី ឆ្ពោះមុខទៅរកកម្មដ្ឋាន ។ ភិក្ខុនោះ លះបង់នូវអភិជ្ឈាក្នុងលោកចេញ មានចិត្តប្រាសចាកអភិជ្ឈា ជម្រះចិត្តចាកអភិជ្ឈា ។ លះបង់នូវព្យាបាទ និងសេចក្តីប្រទូស្តចេញ មានចិត្តមិនព្យាបាទ អនុគ្រោះដោយ ប្រយោជន៍ ចំពោះពួកសត្វ មានជីវតទាំងអស់ ជម្រះចិត្តចាកព្យាបាទ និងសេចកី្តប្រទូស្ត ។ លះបង់នូវថីនមិទ្ធៈចេញ ជាអ្នកប្រាសចាកថីនមិទ្ធៈ បាននូវអលោកសញ្ញាគឺសេចកី្តភ្លឺ ស្វាង មានសតិនិងសម្បជញ្ញៈ ជម្រះចិត្តថីនមិទ្ធៈ ។ លះបង់នូវឧទ្ធច្ចកុក្កុច្ចៈចេញ ជាអ្នកមានចិត្តមិនរាយមាយ មានចិត្តស្ងប់រម្ងាប់ក្នុងសន្តាន ជម្រះចិត្តចាកឧទ្ធច្ចកុក្កុច្ចៈ ។ លះបង់នូវវិចិកិច្ឆា ជាអ្នកឆ្លងចាកសេចក្តីសង្ស័យ មិនងឿងឆ្ងល់ក្នុងធម៌ទាំងឡាយជា កុសល ជម្រះចិត្តចាកវិចិកិច្ឆា ។</p>
        <p><a class='ref km' id='km៩៧' href='#km៩៧'>៩៧</a>ភិក្ខុនោះលុះលះបង់នូវនីវរណធម៌ទាំង ៥ ប្រការនេះ ដែលជា ឧបក្កិលេស របស់ចិត្ត ដែលជាធម្មជាតធ្វើបញ្ញាឲ្យថយកម្លាំង ហើយស្ងប់ស្ងាត់ ចាកកាមទាំងឡាយ ស្ងាត់ចាកអកុសលធម៌ទាំងឡាយ ហើយក៏ចូលកាន់បឋមជ្ឈាន ដែលមាវិតក្កៈ វិចារៈ មានបីតិនិងសុខៈដែលកើតមកអំពីវិវេក ។ ម្នាលភិក្ខុទាំងឡាយ មួយទៀត ភិក្ខុព្រោះ រម្ងាប់នូវវិតក្កៈនិងវិចារៈបាន ក៏ចូលកាន់ទុតិយជ្ឈាន ជាទីផូរផង់ ប្រព្រឹត្តទៅខាងក្នុង ញុំាងសមាធិចិត្តឲ្យកើត ឥតមានវិតក្កៈនិងវិចារៈទេ មានតែបីតិនិងសុខៈ ដែលកើតអំពី សមាធិ ។បេ។ ចូលកាន់តតិយជ្ឈាន... ចូលកាន់ចតុត្ថជ្ឈាន សម្រេចសម្រាន្ត ឥរិយាបថ ។</p>
        <p><a class='ref km' id='km៩៨' href='#km៩៨'>៩៨</a>ភិក្ខុនោះឃើញរូបដោយភ្នែក ហើយមិនត្រេកអរនឹងរូបដែលគួរ ស្រឡាញ់ មិនមានបដិឃៈចំពោះរូបដែលមិនគួរស្រឡាញ់ ជាអ្នកមានសតិក្នុងកាយតំកល់នៅ ខ្ជាប់ផង មានចិត្តប្រកបដោយគុណប្រមាណពុំបានផង ធម៌ទាំងឡាយជាអកុសល ដ៏លាមកនោះ របស់ភិក្ខុនោះរមែងរលត់ទៅមិនសល់ ក្នុងចេតោវិមុត្តិ បញ្ញាវិមុត្តិណា លោកក៏បានដឹងច្បាស់នូវចេតោវិមុត្តិ បញ្ញាវិមុត្តិ នោះតាមសេចកី្តពិតផង ។ ភិក្ខុនោះលុះ លះបង់នូវតម្រេកនឹងសេចក្តីក្រេវក្រោធ យ៉ាងនេះហើយ រមែងទទួលវេទនាណាមួយ ជាសុខឬជាទុក្ខ ឬមិនទុក្ខមិនសុខ ។ ភិក្ខុនោះមិនត្រេកអរមិននិយាយសរសើរ មិនប្រកាន់វេទនានោះឡើយ ។ កាលបើភិក្ខុនោះមិនត្រេកអរ មិននិយាយសរសើរ មិនប្រកាន់វេទនានោះទេ សេចកី្តត្រេកអរក្នុងវេទនាទាំងឡាយ ក៏នឹងរលត់ទៅមិនសល់ ។ ភិក្ខុនោះបានរលត់ឧបាទាន ព្រោះរលត់តម្រេក បានរលត់ភព ព្រោះរលត់ឧបាទាន បានរលត់ជាតិ ព្រោះរលត់ភព សេចកី្តចាស់ស្លាប់ ( រលត់ ) ព្រោះរលត់ជាតិ ការសោក ការខ្សឹកខ្សួល ការលំបាកកាយ ការលំបាកចិត្ត និងសេចក្តីចង្អៀតចង្អល់ ក៏សឹងតែ រលត់ទៅមិនសល់ សេចកី្តរលត់កងទុក្ខ ទាំងអស់នេះ រមែងមានដោយប្រការដូច្នេះឯង ។ ភិក្ខុនោះឮសំឡេងដោយត្រចៀក... ធុំក្លិនដោយច្រមុះ... ទទួលរសដោយអណ្តាត... ពាល់ត្រូវផោដ្ឋព្វៈដោយកាយ... ដឹងច្បាស់នូវធម្មារម្មណ៍ដោយចិត្តហើយ ក៏មិនត្រេកអរ នឹងធម្មារម្មណ៍ ដែលមានសភាពគួរស្រឡាញ់ មិនមានបដិឃៈចំពោះធម្មារម្មណ៍ ដែលមានសភាពមិនគួរស្រឡាញ់ ជាអ្នកមានសតិក្នុងកាយ តំកល់នៅខ្ជាប់ផង មានចិត្ត ប្រកបដោយគុណប្រមាណពុំបានផង ធម៌ទាំងឡាយជា អកុសលដ៏លាមករបស់ ភិក្ខុនោះ រមែងរលត់ទៅមិនសល់ ក្នុងចេតោវិមុត្តិ បញ្ញាវិមុត្តិណា ភិក្ខុនោះក៏បានដឹង ច្បាស់នូវចេតោវិមុត្តិ បញ្ញាវិមុត្តិនោះ តាមសេចកី្តពិតផង ។ ភិក្ខុនោះលះបង់ នូវតម្រេក និងសេចក្តីក្រេវក្រោធយ៉ាង នេះហើយ រមែងទទួលវេទនាណាមួយ ជាសុខឬជាទុក្ខឬ មិនទុក្ខមិនសុខ ។ ភិក្ខុនោះមិនត្រេកអរមិននិយាយសរសើរ មិនប្រកាន់វេទនានោះឡើយ ។ កាលបើភិក្ខុនោះមិនត្រេកអរមិននិយាយសរសើរ មិនប្រកាន់វេទនានោះហើយ សេចក្តី ត្រេកអរក្នុងវេទនាទាំងឡាយ ក៏នឹងរលត់ទៅមិនសល់ ។ ភិក្ខុនោះបាន រលត់ឧបាទាន ព្រោះរលត់តម្រេក បានរលត់ភព ព្រោះរលត់ឧបាទាន បានរលត់ជាតិ ព្រោះរលត់ភព សេចកី្តចាស់ ស្លាប់ ( រលត់ ) ព្រោះរលត់ជាតិ ការសោក ការខ្សឹកខ្សួល ការលំបាក កាយ ការលំបាកចិត្តនិងការចង្អៀតចង្អល់ទាំងឡាយ ក៏រលត់ទៅមិនសល់ សេចក្តី រលត់កងទុក្ខទាំងអស់នេះរមែង មានដោយប្រការដូច្នេះឯង ។ ម្នាលភិក្ខុទាំងឡាយ អ្នកទាំងឡាយចូរចាំទុក នូវឧបាយជាគ្រឿងបង្អោនចិត្តទៅ ក្នុងព្រះនិព្វានជាទីក្ស័យ នៃតណ្ហានេះ ដោយសង្ខេបរបស់តថាគតនេះចុះ ហើយចូរចាំទុកនូវសាតិភិក្ខុកេវដ្តបុត្តនេះ ថា ជាអ្នកចំពាក់ក្នុងសំណាញ់ ដ៏ចង្អៀតចង្អល់គឺតណ្ហាធំនេះដូច្នេះឯង ។ លុះ ព្រះមានព្រះភាគ បានត្រាស់ភាសិតនេះចប់ហើយ ភិក្ខុទាំងនោះក៏មានសេចក្តីពេញចិត្ត ត្រេកអរហើយចំពោះភាសិតរបស់ព្រះមានព្រះភាគ ។</p>
        <p>ចប់មហាតណ្ហាសង្ខយសូត្រ ទី ៨</p>
        <footer>
            <p>Copyright and other metadata goes here.</p>
        </footer>
    </article>
</body>
</html>