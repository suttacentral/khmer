<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn74' lang='km'>
        <header>
            <ul>
            </ul>
        </header>
        <p><a class='ref km' id='km30' href='#km30'>៣០</a>ខ្ញុំបានស្តាប់មកយ៉ាងនេះ។ សម័យមួយព្រះមានព្រះភាគស្តេចគង់​នៅក្នុងគុហារឈ្មោះសូករខេតានាភ្នំកិជ្ឈកូដជិតក្រុងរាជគ្រឹះ។ គ្រានោះមានបរិព្វាជកម្នាក់ឈ្មោះទីឃនខៈ (ជាអគ្គិវស្សនគោត្ត)ចូលទៅគាល់ព្រះមានព្រះ​ភាគលុះចូលទៅដល់ហើយក៏ពោលពាក្យរាក់ទាក់សំណេះសំណាលនិងព្រះមាន​ព្រះភាគលុះបញ្ជប់ពាក្យដែលគួររីករាយនឹងពាក្យដែលគួររលឹកហើយក៏ឈរនៅ​ក្នុងទីដ៏សមគួរ។ ទីឃនខបរិពា្វជកលុះឈរនៅក្នុងទីដ៏សមគួរហើយក៏ក្រាបបង្គំ​ទូលព្រះមានព្រះភាគយ៉ាងនេះថាបពិត្រព្រះគោតមដ៏ចម្រើនខ្ញុំព្រះអង្គមានវាទៈ​យ៉ាងនេះមានទិដ្ឋិយ៉ាងនេះថារបស់ទាំងអស់មិនគួរដល់អាត្មាអញ (អាត្មាអញ​មិនពេញចិត្តទាំងអស់) ។ ព្រះមានព្រះភាគទ្រង់ត្រាស់ថាម្នាលអគ្គិវេស្សនៈសេចក្តី​ឃើញណារបស់អ្នកថារបស់ទាំងអស់មិនគួរដល់អាត្មាអញសេចក្តីឃើញនុ៎ះមិន​គួរដល់អ្នកទេ។ បពិត្រព្រះគោតមដ៏ចម្រើនប្រសិនបើសេចក្តីឃើញនុ៎ះគួរដល់ខ្ញុំ​សោតទោះនរណាៗក៏ត្រូវឃើញដូច្នោះឯងទោះនរណាៗក៏ត្រូវឃើញដូច្នោះឯង។ ម្នាលអគ្គិវេស្សនៈពួកជនណាដែលនិយាយយ៉ានេះថាទោះនរណាៗក៏ត្រូវ​ឃើញដូច្នោះឯងពួកជននោះក្នុងលោកហើយច្រើនជាងនេះទៅទៀតតែពួកជន​នោះមិនលះបង់ទិដ្ឋិនោះចេញហើយគេប្រកាន់មាំចំពោះទិដ្ឋិដទៃតទៅទៀត។ ម្នាលអគ្គិវេស្សនៈពួកជនណានិយាយយ៉ាងនេះថាទោះនរណាៗក៏ត្រូវឃើញ​ដូច្នោះឯងទោះនរណាៗក៏ត្រូវឃើញដូច្នោះឯងពួកជននោះក្នុងលោកមានតិច​តួចជាងនេះណាស់តែពួកជននោះគេលះបង់ទិដ្ឋិនោះចេញបានទាំងមិនប្រកាន់​ទិដ្ឋិដទៃតទៅទៀតផង។ </p>
        <p><a class='ref km' id='km31' href='#km31'>៣១</a>​​ម្នាលអគ្គិវេស្សនៈសមណព្រាហ្មណ៍ពួកមួយមានវាទៈយ៉ាងនេះមាន​ទិដ្ឋិយ៉ាងនេះថារបស់ទាំងអស់គួរដល់អាត្មាអញ (អាត្មាអញពេញចិត្តទាំងអស់) ក៏មាន។ ម្នាលអគ្គិវេស្សនៈសមណព្រាហ្មណ៍ពួកមួយមានវាទៈយ៉ាងនេះមានទិដ្ឋិយ៉ាងនេះថារបស់ទាំងអស់មិនគួរដល់អាត្មាអញ (អាត្មាអញមិនពេញចិត្ត​ទាំងអស់) ក៏មាន។ ម្នាលអគ្គវេស្សនៈសមណព្រាហ្មណ៍ពួកមួយមានវាទៈយ៉ាង​នេះមានទិដ្ឋិយ៉ាងនេះថារបស់ខ្លះគួរដល់អាត្មាអញរបស់ខ្លះមិនគួរដល់អាត្មា​អញ (អាត្មាអញពេញចិត្តខ្លះមិនពេញចិត្តខ្លះ) ក៏មាន។ ម្នាលអគ្គិវេស្សនៈក្នុងទិដ្ឋិ​អម្បាលនោះពួកសមណព្រាហ្មណ៍ណាមានវាទៈយ៉ាងនេះមានទិដ្ឋិយ៉ាងនេះថារបស់ទាំងអស់គួរដល់អាត្មាអញទិដ្ឋិនេះរបស់ពួកសមណព្រាហ្មណ៍នោះតែង​ប្រព្រឹត្តទៅក្នុងទីជិតនៃហេតុដែលប្រកបដោយរាគៈក្នុងទីជិតនៃសំយោគៈក្នុងទី​ជិតនៃតម្រេកក្នុងទីជិតនៃសេចក្តីងប់ចិត្តក្នុងទីជិតនៃសេចក្តីប្រកាន់មាំ។ ម្នាលអគ្គិវេស្សនៈក្នុងទិដ្ឋិអម្បានោះពួកសមណព្រាហ្មណ៍ណាមានវាទៈយ៉ាង​នេះមានទិដ្ឋិយ៉ាងនេះថារបស់ទាំងអស់មិនគួរដល់អាត្មាអញទិដ្ឋិនេះរបស់ពួក​សមណព្រាហ្មណ៍ទាំងនោះប្រព្រឹត្តទៅក្នុងទីជិតនៃហេតុមិនមែនរាគៈក្នុងទីជិត​នៃហេតុមិនមែនជាសំយោជនៈក្នុងទីជិតនៃហេតុមិនមែនជាតម្រេកក្នុងទីជិតនៃ​សេចក្តីមិនងប់ចិត្តក្នុងទីជិតនៃសេចក្តីមិនប្រកាន់មាំ។ កាលដែលព្រះអង្គទ្រង់​ត្រាស់យ៉ាងនេះហើយទីឃនខបរិព្វាជកបានក្រាបបង្គំទូលព្រះមានព្រះភាគយ៉ាង​នេះថាព្រះគោតមដ៏ចម្រើនលើកតម្កើងនូវសេចក្តីឃើញរបស់ខ្ញុំព្រះអង្គព្រះគោតមដ៏ចម្រើនទ្រង់លើកតម្កើងនូវសេចក្តីឃើញរបស់ខ្ញុំព្រះអង្គ។ ម្នាលអគ្គិវេស្សនៈក្នុងទិដ្ឋិអម្បាលនោះពួកសមណព្រាហ្មណ៍ណាមានវាទៈយ៉ាងនេះមានទិដ្ធិយ៉ាងនេះថារបស់ខ្លះគួរដល់អាត្មាអញរបស់ខ្លះមិនគួរដល់អាត្មាអញក៍ទិដិ្ធណាដែលគួរដល់សមណព្រាហ្មណ៍នោះទិដិ្ធនោះប្រព្រឹត្តទៅក្នុងទីជិតនែហេតុដែលប្រកបដោយរាគៈក្នុងទីជិតនៃសំយោគៈក្នុងទីជិតនៃតម្រេកក្នុងទីជិតនៃសេចក្តីងប់ចិត្តក្នុងទីជិតនៃសេចក្តីប្រកាន់មាំមួយយ៉ាងទៀតទិដិ្ធណាដែលមិនគួរដល់សមណព្រាហ្មណ៍នោះទិដិ្ធនោះរមែងប្រព្រឹត្តទៅក្នុងទីជិតនៃហេតុមិនមែនជារាគៈក្នុងទីជិតនៃហេតុមិនមែនជាសំយោគៈក្នុងទីជិតនៃហេតុមិនមែនជាតម្រេកក្នុងទីជិតនៃសេចក្តីមិនងប់ចិត្តក្នុងទីជិតនៃសេចក្តីមិនប្រកាន់មាំ។</p>
        <p><a class='ref km' id='km32' href='#km32'>៣២</a>មា្នលអគ្គិវេស្សនៈក្នុងទិដិ្ធអម្យាលនោះពួកសមណព្រាហ្មណ៍ណា​ មានវាទយ៉ាងនេះមានទិដិ្ធយ៉ាងនេះថារបស់ទាំងអស់គួរដល់អាតា្មអញវិញ្ញូបុរសតែងពិចារណាឃើញក្នុងទិដិ្ធនោះយ៉ាងនេះថាសេចកី្ដឃើញរបស់អាត្នា​អញណាថារបស់ទាំងអស់គួរដល់អាតា្មអញប្រសិនបើអាតា្មអញស្ទាប់អងែ្អល​ប្រកាន់ខ្ជាប់ទិដិ្ធនេះហើយនិយាយតាមកំឡាំងចិត្តដោយមួនមាំថានេះជារបស់​ពិតរបស់ដទៃជាមោឃៈអាត្មាអញកនឹងប្រកាន់ខុសចាកសមណព្រាហ្មទាំងពីរ​ពួកគឺសមណព្រាហ្មដែលមានវាទៈយ៉ាងនេះមានទិដិ្ធយ៉ាងនេះថារបស់ទាំងអស់​មិនគួរដល់អាត្មាអញពួក១សមណព្រាហ្មណ៍ដែលមានវាទៈមានទិដិ្ធយ៉ាងនេះ​ថារបស់ខ្លះគួរដល់អាត្មាអញរបស់ខ្លះមិនគួរដល់អាត្មាពួក១អាត្មាអញនឹង​ប្រកាន់ខុសចាកសមណព្រាហ្មណ៍ពួកនេះឯង។ កាលបើប្រកាន់ខុសយ៉ាងនេះ​ហើយការទាស់ទងគ្នាក៏មានកាលការទាស់ទែងគ្នាមានហើយសេចកី្ដគុំគួនគ្នាក៏​មានកាលសេចកី្ដគុំគួនគ្នាមានហើយសេចកី្ដបៀតបៀនគ្នាក៏មាន។ កាលវិញ្ញូ​បុរសនោះពិចារណាឃើញច្បាស់នូវសេចកី្ដប្រកាន់ខុសសេចកី្ដទាស់ទែងគ្នាសេចកី្ដគុំគួនគ្នានឹងសេចកី្ដបៀតបៀន ( ថាជាទោសមាន ) ក្នុងខ្លួនដោយប្រកាស​ដូចោ្នះហើយក៏លះបង់ទិដិ្ធនោះចេញផងមិនបានប្រកាសទិដិ្ធឯទៀតផង។ ការលះបង់នូវទិដិ្ធទាំងនុះតែងមានដោយប្រកាសយ៉ាងនេះការរលាស់ចោលនូវ​ទិដិ្ធទាំងនោះតែងមានដោយប្រកាសយ៉ាងនេះ។ ម្នាលអគ្គិវេស្សនៈ​ ក្នុងទិដិ្ធអម្យាលនោះពួកសមណព្រាហ្មណ៍ណាមានវាទៈយ៉ាងនេះមានទិដិ្ធនេះ​ថារបស់អស់មិនគួរអាត្មាអញវិញ្ញូបុរសតែងពិចារណាឃើញក្នុងទិដិ្ធនោះយ៉ាងនេះថាសេចក្តីយល់របស់អាត្មាអញណាថារបស់ទាំងអស់មិនគួរដល់អាត្មាអញប្រសិន​បើជាអាត្មាអញស្ទាបអង្អែលប្រកាន់ខ្ជាប់ទិដ្ឋិនេះហើយនិយាយតាមកម្លាំងចិត្ត​ដោយមាំមួនថានេះជារបស់ពិតរបស់ដទៃជាមោឃៈអាត្មាអញក៏នឹងប្រកាន់ខុសចាកសមណព្រាហ្មណ៍ទាំងពីរពួកគឺសមណព្រាហ្មណ៍ដែលមានវាទៈយ៉ាងនេះមានទិដ្ឋិយ៉ាងនេះថារបស់ទាំងអស់គួរដល់អាត្មាអញពួក១សមណព្រាហ្មណ៍​ដែលមានវាទៈយ៉ាងនេះមានទិដ្ឋិយ៉ាងនេះថារបស់ខ្លះគួរដល់អាត្មាអញរបស់ខ្លះ​មិនគួរដល់អាត្មាអញពួក១អាត្មាអញក៏នឹងប្រាកាន់ខុសចាកសមណព្រាហ្មណ៍​ទាំងពីរពួកនេះឯង។ កាលបើប្រកាន់ខុសយ៉ាងនេះមានហើយការទាស់ទែងគ្នាក៏​មានកាលការទាស់ទែងគ្នាមានហើយសេចក្តីគុំគួនគ្នាក៏មានកាលសេចក្តីគុំគួនគ្នា​មានហើយការបៀតបៀនគ្នាក៏មាន។ កាលវិញ្ញូបុរស់នោះពិចារណាឃើញច្បាស់​នូវសេចក្តីប្រកាន់ខុសសេចក្តីទាស់ទែងគ្នាសេចក្តីគុំគួនគ្នានឹងសេចក្តីបៀតបៀន​គ្នា (ថាជាទោសមាន) ក្នុងខ្លួនដោយប្រការដូច្នេះហើយក៏លះបង់នូវទិដ្ឋិនោះចេញ​ផងមិនប្រកាន់ទិដ្ឋិឯទៀតផង។ ការលះបង់ទិដ្ឋិទាំងនុ៎ះតែងមានដោយប្រការ​យ៉ាងនេះការរលាស់ចោលនូវទិដ្ឋិទាំងនុ៎ះតែងមានដោយប្រការយ៉ាងនេះ។ ម្នាល​អគ្គិវេស្សនៈក្នុងទិដ្ឋិអម្បាលនោះពួកសមណពា្រហ្មណ៍ណាមានវាទៈយ៉ាងនេះមានទិដ្ឋិយ៉ាងនេះថារបស់ខ្លះគួរដល់អាត្មាអញរបស់ខ្លះមិនគួរដល់អាត្មាអញវិញ្ញូបុរសតែងពិចារណាឃើញក្នុងទិដ្ឋិនោះយ៉ាងនេះថាសេចក្តីឃើញរបស់អាត្មា​អញណាថារបស់ខ្លះដល់អាត្មាអញរបស់ខ្លះមិនគួរដល់អាត្មាអញប្រសិនបើអាត្មាអញស្ទាបអង្អែលប្រកាន់ខ្ជាប់ទិដ្ឋិនេះ​ ហើយនិយាយតាមកម្លាំង​ដោយមាំមួនថានេះជារបស់ពិតរបស់ដទៃជាមោឃៈអាត្មាអញក៏នឹងប្រកាន់ខុស​ចាកសមណព្រាហ្មណ៍ទាំងពីរពួកគឺសមណព្រាហ្មណ៍ដែលមានវាទៈយ៉ាងនេះមានទិដ្ឋិយ៉ាងនេះថារបស់ទាំងអស់គួរដល់អាត្មាអញពួក១សមណព្រាហ្មណ៍​មានវាទៈយ៉ាងនេះមានទិដ្ឋិយ៉ាងនេះថារបស់ទាំងអស់មិនគួរដល់អាត្មាអញ១អាត្មាអញក៏នឹងប្រកាន់ខុសចាកសមណព្រាហ្មណ៍ទាំងពីរពួកនេះដោយប្រការ​ដូច្នេះ។ កាលបើប្រកាន់ខុសយ៉ាងនេះមានហើយការទាស់ទែងគ្នាក៏មានកាលបើ​ទាស់ទែងគ្នាមានហើយសេចក្តីគុំគួនក៏មានកាលបើសេចក្តីគុំគួនមានហើយសេចក្តីបៀតបៀនគ្នាក៏មាន។ កាលវិញ្ញូបុរសនោះពិចារណាឃើញច្បាស់នូវ​សេចក្តីប្រកាន់ខុសសេចក្តីទាស់ទែងគ្នាសេចក្តីគុំគួនគ្នានឹងសេចក្តីបៀតបៀន (ថាជាទោសមាន) ក្នុងខ្លួនដោយប្រការដូច្នេះហើយក៏លះបង់នូវទិដ្ឋិនោះចេញ​ផងមិនប្រកាន់ទិដ្ឋិឯទៀតផង។ ការលះបង់នូវទិដ្ឋិទាំងនុ៎ះតែងមានដោយប្រការ​យ៉ាងនេះការរលាស់ចោលនូវទិដ្ឋិទាំងនុ៎ះតែងមានដោយប្រការយ៉ាងនេះ។</p>
        <p><a class='ref km' id='km33' href='#km33'>៣៣</a>ម្នាលអគ្គវេស្សនៈក៏ឯកាយនេះមានរូបជាទីប្រជុំនៃមហាភូតទាំង៤(ដីទឹកភ្លើងខ្យល់) កើតមកអំពីមាតាបិតាចម្រើនឡើងដោយបាយនិងនំកុម្មាសមានការមិនទៀងមានការគក់ច្របាច់ការដុសខាត់មន្ទិលក្លិនស្អុយការបែកធ្លាយ​និង​ការរាត់រាយទៅជាធម្មតាបុគ្គលគួរពិចារណាឃើញច្បាស់ដោយសភាពជា​របស់មិនទៀងជាទុក្ខជារោគថាបីដូចជាបូសថាបីដូចជាកូនសរជាសេចក្តីលំបាកជាជម្ងឺជារបស់អ្នកដទៃជារបស់វិនាសសាបសូន្យមិនមែនខ្លួនប្រាណ។ កាលបុគ្គលនោះពិចារណាឃើញច្បាស់នូវកាយនេះថាជារបស់មិនទៀងជាទុក្ខជារោគថាបីដូចជាបូសថាបីដូចជាកូនសរជាសេចក្តីលំបាកជាជម្ងឺជារបស់អ្នក​ដទៃជារបស់វិនាសសាបសូន្យមិនមែនខ្លួនប្រាណសេចក្តីប្រាថ្នាក្នុងកាយនឹងសេចក្តីអាល័យកាយទាំងកិលេសដែលប្រព្រឹត្តទៅតាមកាយណាកិលេស​តណ្ហានោះគេក៏លះបង់បាន។</p>
        <p><a class='ref km' id='km34' href='#km34'>៣៤</a>ម្នាលអគ្គវេស្សនៈវេទនានេះមាន៣ប្រការគឺសុខវេទនា១ទុក្ខវេនា១អទុក្ខមសុខវេទនា១។ ម្នាលអគ្គិវេស្សនៈសម័យណាបុគ្គលទទួលសុខវេទនាសម័យ​នោះមិនទទួលទុក្ខវេទនាមិនទទួលអទុក្ខមសុខវេទនាទេសម័យនោះទទួលលចំពោះតែសុខវេទនា។ ម្នាលអគ្គិវេស្សនៈសម័យណាបុគ្គលទទួល​ទុក្ខវេទនាសម័យនោះមិនទទួលសុខវេទនាមិនទទួលអទុក្ខមសុខវេទនាទេសម័យនោះទទួលចំពោះតែទុក្ខវេទនា។ ម្នាលអគ្គិវេស្សនៈសម័យណាបុគ្គល​ទទួលអទុក្ខមសុខវេទនាសម័យនោះមិនទទួលសុខវេទនាមិនទទួលអទុក្ខមសុខ​វេទនាទេសម័យនោះទទួលចំពោះតែអទុក្ខមសុខវេទនា។ ម្នាលអគ្គិវេស្សនៈសុខវេទនាជារបស់តៅនឹងសូន្យទៅជាធម្មតាមានកិរិយាក្លាយទៅទាំងមានកិរិយា​រលត់ទៅវិញជាធម្មតា។ ម្នាលអគ្គិវេស្សនៈទុក្ខវេទនាក៏ជារបស់មិនទៀងជារបស់​ដែលសង្ខារតាក់តែងកើតឡើងហើយតែងអស់ទៅនឹងសូន្យទៅជាធម្មតាមាន​កិរិយាក្លាយទៅទាំងមានកិរិយារលត់ទៅជាធម្មតា។ ម្នាលអគ្គិវេស្សនៈសូម្បី​អទុក្ខមសុខវេទនាក៏ជារបស់មិនទៀងជារបស់ដែលសង្ខារតាក់តែងកើតឡើង​ហើយតែងអស់ទៅនឹងសូន្យទៅជាធម្មតាមានកិរិយាក្លាយទៅនឹងរលត់ទៅជា​ធម្មតា។ ម្នាលអគ្គិវេស្សនៈអរិយសាវ័កអ្នកបានស្តាប់ហើយកាលឃើញយ៉ងនេះរមែងនឿយណាយចាកសុខវេទនាផងនឿយណាយចាកទុក្ខវេទនាផងនឿយ​​ណាយចាកអទុក្ខមសុខវេទនាផងកាលបើនឿយណាយហើយរមែងប្រាសចាក​តម្រេកព្រោះប្រាសចាកតម្រេកចិត្តរមែងរួចចាកកិលេសកាលចិត្តរួចចាកកិលេស​ហើយញាណក៏កើតឡើងច្បាស់ថាចិត្តរួចស្រឡះហើយដឹងច្បាស់ថាជាតិអស់​ហើយព្រហ្មចរិយធម៌បាននៅចប់ហើយកិច្ចដែលគួរធ្វើបានធ្វើរួចស្រេចហើយកិច្ច​ដទៃក្រៅពីនេះមិនមានឡើយ។ ម្នាលអគ្គិវេស្សនៈភិក្ខុដែលមានចិត្តផុតស្រឡះ​យ៉ាងនេះរមែងមិននិយាយផ្សំនឹងអ្នកណាៗមិននិយាទទឹងទាស់នឹងអ្នកណាៗវាចាណាដែលគេនិយាយហើយក្នុងលោកក៏ពោលទៅតាមវាចានោះតែមិនបាន​ស្ទាបអង្អែល (ដោយទិដ្ឋិ) ។</p>
        <p><a class='ref km' id='km35' href='#km35'>៣៥</a>សម័យនោះឯងព្រះសារីបុត្រមានអាយុគង់ខាងព្រះប្រឹស្តាង្គនៃព្រះមានព្រះភាគបក់ថ្វាយព្រះមានព្រះភាគ។ ក្នុងលំដាប់នោះព្រះសារីបុត្រមានអាយុមានសេចក្តីត្រិះរិះយ៉ាងនេះថាបានឮថាព្រះមានព្រះភាគទ្រង់ត្រាស់ការលះបង់នូវពួកធម៍នោះ។ ដោយបា្រជ្ញាដ៍ក្រៃលែងដល់យើងទាំងឡាយបានឮថាព្រះសុគតទ្រង់ត្រាស់ការរលាស់ចោលនូវពួកធម៌នោះ។ ដោយបា្រជ្ញាដ៍ក្រៃលែងដល់យើងទាំងឡាយ។ កាលព្រះសារីបុត្រមានអាយុកំពុងពិចារណាហេតុនេះស្រាប់តែចិត្តលោកក៍ផុតស្រឡះចាកអាសវៈទាំងឡាយព្រោះមិនប្រកាន់មាំដោយប្រការដូច្នេះ។ ធម្មចក្ខុដែលប្រាសចាកធូលីបា្រសចាកមន្ទិលបានកើតឡើងហើយដល់ទីឃនខបរិព្វាជកថាធម្មជាតិអ្វីមួយមានសេចក្តីកើតឡើងជាធម្មតាធម្មជាតិទាំងអស់នោះរមែងរលត់ទៅវិញជាធម្មតា។</p>
        <p><a class='ref km' id='km36' href='#km36'>៣៦</a>គ្រានោះ​ទីឃនខបរិព្វាជកបានឃើញធម៌ហើយបានដល់ហើយបានដឹងច្បាស់នូវធម៌ហើយមានចិត្តចុះស៊ប់ក្នុងធម៌ហើយឆ្លងផុតសេចក្តីសង្ស័យហើយបា្រសចាកសេចក្តីងឿងឆ្ងល់ជាហេតុពោលថាអ្វីៗដល់នូវសេចក្តីក្លៀវក្លាមិនជឿស្តាប់បុគ្គលដទៃក្នុងសាសនារបស់ព្រះសាសា្តបានក្រាបបង្គំទូលព្រះមានព្រះភាគយ៉ាងនេះថាបពិត្រព្រះគោតមដ៍ចំរើនពីរោះណាស់បពិត្រព្រះអង្គដ៍ចំរើនពីរោះណាស់បពិត្រព្រះគោតមដ៍ចំរើនធម៌ដែលព្រះគោតមដ៍ចំរើនទ្រង់ប្រកាសហើយដោយអនេកបរិយាយយ៉ាងនេះដូចជាគេផ្លាររបស់ដែលផ្កាប់ឬបើកបង្កាញវត្ថុដែលបិទបាំងទុកឬក៍ប្រាប់ផ្លូវដល់មនុស្សវង្វេងទិសពុំនោះសោតដូចជាមនុស្សកាន់ប្រទីបទ្រោលបំភ្លឺក្នុងទីងងិតដោយគិតថាមនុស្សដែលមានភ្នែក (ភ្លឺ) មើលឃើញរូបទាំងឡាយបានខ្ញុំព្រះអង្គសូមដល់នូវព្រះមានព្រះភាគផងព្រះធម៌ផងព្រះភិក្ខុសង្ឃផងជាទីពឹងទីរលឹកសូមព្រះគោតមដ៍ចំរើនជ្រាបនូវខ្ញុំព្រះអង្គថាជាឧបាសកដល់សរណគមន៍ស្មើដោយជីវិតចាប់ដើមតាំងពីថ្ងៃនេះតទៅ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>