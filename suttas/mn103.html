<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='mn103' lang='km'>
        <header>
            <ul>
            </ul>
            <h1>កិន្តិសូត្រ ទី៣</h1>
        </header>
        <p><a class='ref km' id='km៤២' href='#km៤២'>៤២</a>ខ្ញុំបានស្តាប់មក យ៉ាងនេះ ។ សម័យមួយ ព្រះមានព្រះភាគទ្រង់​គង់ ​​ក្នុង​ដង​ព្រៃ ជាទីនាំមកនូវពលិការ (ចំពោះភូត) ជិតក្រុងកុសិនារា ។ ក្នុងទីនោះ​ឯង ព្រះមានព្រះភាគ បានត្រាស់ហៅភិក្ខុទាំងឡាយថា ម្នាលភិក្ខុ​ទាំងឡាយ ។ ភិក្ខុអម្បាលនោះទទួលព្រះពុទ្ធដីការ ព្រះមានព្រះភាគថា ព្រះករុណា ព្រះអង្គ ។ ព្រះមានព្រះភាគបានត្រាស់សួរដូច្នេះថា ម្នាល​ភិក្ខុទាំងឡាយ អ្នកទាំងឡាយធ្លាប់​មានសេចក្តីត្រិះរិះ ចំពោះតថាគតថា ព្រះសមណគោតមសម្តែងធម៌ ព្រោះ​ហេតុចីវរ​ខ្លះ ព្រះសមណគោតម សម្តែង​ធម៌ ព្រោះហេតុបិណ្ឌបាតខ្លះ ព្រះ​សមណគោតមសម្តែងធម៌ ព្រោះ​ហេតុសេនាសនៈខ្លះ ព្រះសមណគោតម​សម្តែងធម៌ ព្រោះហេតុភព​តូច​ភពធំខ្លះ ដូច្នេះដែរឬ ។ បពិត្រព្រះអង្គដ៏ចម្រើន ខ្ញុំព្រះអង្គទាំងឡាយ ពុំ​ដែលមានសេចក្តីត្រិះរិះចំពោះព្រះមានព្រះភាគថា ព្រះ​សមណគោត​ម​សម្តែងធម៌ ព្រោះហេតុចីវរខ្លះ ព្រះសមណគោតមសម្តែងធម៌​ ព្រោះហេតុ​បិណ្ឌបាតខ្លះ ព្រះសមណគោតមសម្តែងធម៌ ព្រោះហេតុសេនាសនៈ​ខ្លះ ព្រះសមណគោតមសម្តែងធម៌ ព្រោះហេតុភពតូចភពធំខ្លះ ដូច្នេះឡើយ ។</p>
        <p><a class='ref km' id='km៤៣' href='#km៤៣'>៤៣</a>ម្នាលភិក្ខុទាំងឡាយ បើអ្នកទាំងឡាយ មិនធ្លាប់មានតម្រិះ​ចំពោះ​​​តថាគតថា ព្រះសមណគោតមសម្តែងធម៌ ព្រោះហេតុចីវរខ្លះ ព្រះ​សមណ​គោតមសម្តែងធម៌ ព្រោះហេតុបិណ្ឌបាតខ្លះ ព្រះសមណគោត​ម​​សម្តែង​​ធម៌ ព្រោះហេតុសេនាសនៈខ្លះ ព្រះសមណគោតមសម្តែងធម៌ ព្រោះ​ហេតុ​ភពតូចភពធំខ្លះដូច្នេះទេ ម្នាលភិក្ខុទាំងឡាយ កាលបើដូច្នេះ ចុះ​ឥឡូវនេះ អ្នក​ទាំងឡាយមានសេចក្តីត្រិះរិះចំពោះតថាគត ដូចម្តេច ។ បពិត្រ​ព្រះអង្គដ៏​ចម្រើន ខ្ញុំព្រះអង្គទាំងឡាយ មានសេចក្តីត្រិះរិះចំពោះ ព្រះមាន​ព្រះភាគយ៉ាងនេះ​ថា ព្រះ​មានព្រះភាគ ជាអ្នកអនុគ្រោះ ស្វែង​រក​ប្រយោជន៍ អាស្រ័យនូវសេចក្តី​អនុគ្រោះ ទើបទ្រង់សម្តែងធម៌ ។</p>
        <p><a class='ref km' id='km៤៤' href='#km៤៤'>៤៤</a>ម្នាលភិក្ខុទាំងឡាយ បានឮថា អ្នកទាំងឡាយមានសេចក្តី្តត្រិះរិះ​ចំពោះតថាគតយ៉ាងនេះថា ព្រះមានព្រះភាគ ជាអ្នកអនុគ្រោះ ស្វែងរក​ប្រយោជន៍ អាស្រ័យនូវសេចក្តីអនុគ្រោះ ទើបសម្តែងធម៌ ម្នាលភិក្ខុ​ទាំង​ឡាយ ព្រោះហេតុនោះ ធម៌ទាំងឡាយណាដែលតថាគតត្រាស់ដឹងហើយ សម្តែង​ហើយ ដូចជាសតិប្បដ្ឋាន ៤ សម្មប្បធាន ៤ ឥទ្ធិបាទ ៤ ឥន្រ្ទិយ ៥ ពលៈ ៥ ពោជ្ឈង្គ ៧ មគ្គដ៏ប្រសើរប្រកបដោយអង្គ ៨ អ្នកទាំងឡាយរាល់​រូបគប្បីព្រម​ព្រៀងគ្នា គប្បីរីករាយរកគ្នា កុំវិវាទគ្នា គប្បីសិក្សាក្នុងធម៌​ទាំង​នោះចុះ ។ ម្នាលភិក្ខុទាំងឡាយ កាលបើអ្នកទាំងនោះ មានសេចក្តីព្រម​ព្រៀងគ្នា រីករាយ​រកគ្នា មិនវិវាទគ្នា កំពុងសិក្សា មានភិក្ខុ ២ រូប មានវាទៈ​ផ្សេង​គ្នា ក្នុងធម៌ដ៏​វិសេស ។</p>
        <p><a class='ref km' id='km៤៥' href='#km៤៥'>៤៥</a>បើអ្នកទាំងឡាយគួរនិយាយក្នុងដំណើរនោះថា ការសិក្សារបស់​លោកមានអាយុទាំងនេះ ផ្សេងគ្នាដោយអត្ថផង ផ្សេងគ្នាដោយព្យញ្ជនៈផង ដូច្នេះបាន បណ្តាភិក្ខុទាំងនោះ ភិក្ខុណាដែលអ្នកទាំងឡាយ​ សម្គាល់ឃើញ​ថា ប្រដៅងាយជាងគេ អ្នកទាំងឡាយគប្បីចូលទៅរកភិក្ខុនោះ ហើយ​និយាយ​​​យ៉ាងនេះថា ការសិក្សារបស់លោកមានអាយុទាំងឡាយ ផ្សេងគ្នា​ដោយ​អត្ថ​ផង ផ្សេងគ្នាដោយព្យញ្ជនៈផង លោកមានអាយុទាំងឡាយ ចូរដឹងនូវការសិក្សា​នោះ ដោយហេតុនេះ តាមដែលផ្សេងគ្នាដោយអត្ថផង តាមដែលផ្សេងគ្នា​ដោយព្យញ្ជនៈផងចុះ លោកមានអាយុទាំងឡាយ កុំដល់​នូវសេចក្តីទាស់ទែងគ្នា​ឡើយ ។ មួយទៀត បណ្តាភិក្ខុទាំងឡាយ ​ដទៃទៀត ដែលជាបក្ខពួក ជាមួយគ្នា ភិក្ខុណាដែលអ្នកទាំងឡាយ សម្គាល់​ឃើញថា ប្រដៅងាយជាងគេ អ្នក​ទាំងឡាយគប្បីចូលទៅរកភិក្ខុនោះ ហើយនិយាយ​យ៉ាងនេះថា​ ការសិក្សារបស់​លោកមានអាយុទាំងឡាយ ផ្សេងគ្នាដោយ​អត្ថ​ផង ផ្សេងគ្នាដោយព្យញ្ជនៈ​ផង លោកមានអាយុទាំង​ឡាយ ចូរដឹងនូវ ការសិក្សា​នោះ ដោយហេតុនេះ តាមដែល​ផ្សេងគ្នាដោយ​អត្ថផង តាមដែល​ផ្សេងគ្នាដោយ​ព្យញ្ជនៈផងចុះ លោកមាន​អាយុទាំង​ឡាយ កុំដល់នូវសេចក្តី​ទាស់ទែងគ្នា​ឡើយ ។ ដូច្នេះ អ្នកទាំងឡាយ គួរចាំទុក នូវការសិក្សាដែលគេ​កាន់យកមិនល្អ ថាជាការសិក្សាដែលគេកាន់​យក​មិនល្អចុះ លុះចាំទុកនូវ​ការ​សិក្សាដែលគេកាន់យកមិនល្អ ថាជាការសិក្សា​ដែលគេកាន់យក មិនល្អ​ហើយ ណាជាធម៌ ណាជាវិន័យ គប្បីពោលធម៌​វិន័យ​​នោះ ។</p>
        <p><a class='ref km' id='km៤៦' href='#km៤៦'>៤៦</a>បើអ្នកទាំងឡាយ គួរនិយាយក្នុងដំណើរនោះថា ការសិក្សារបស់​លោកមានអាយុទាំងនេះ ផ្សេងគ្នាដោយអត្ថ តែសមគ្នាដោយព្យញ្ជនៈ ដូច្នេះ​​​បាន បណ្តាភិក្ខុទាំងនោះ ភិក្ខុណាដែលអ្នកទាំងឡាយ សម្គាល់​ឃើញ​ថា ប្រដៅ​ងាយជាងគេ អ្នកទាំងឡាយគប្បីចូលទៅរកភិក្ខុនោះ ហើយ​និយាយ​​យ៉ាងនេះថា ការសិក្សារបស់លោកមានអាយុទាំងឡាយ ផ្សេងគ្នា​ដោយ​​អត្ថ តែសមគ្នា ​ដោយព្យញ្ជនៈ លោកមានអាយុទាំងឡាយ គួរដឹងនូវ​ការ​សិក្សានុ៎ះ ដោយហេតុ​នេះ តាមដែលផ្សេងគ្នាដោយអត្ថ តែសមគ្នា​ដោយ​ព្យញ្ជនៈ​ចុះ លោកមានអាយុ​ទាំងឡាយ កុំដល់នូវសេចក្តីទាស់ទែងគ្នា​ឡើយ ។ មួយទៀត បណ្តាភិក្ខុ​ទាំងឡាយដទៃទៀត ដែលជាបក្ខពួកជា​មួយ​គ្នា ភិក្ខុ​ណា​ដែលអ្នកទាំងឡាយ​សម្គាល់ឃើញថា ប្រដៅងាយជាងគេ អ្នកទាំង​ឡាយគប្បីចូលទៅរកភិក្ខុនោះ ហើយនិយាយយ៉ាងនេះថា ការ​សិក្សា​របស់​លោកមានអាយុទាំងឡាយ ផ្សេង​គ្នាដោយអត្ថ តែសមគ្នា ​ដោយ​ព្យញ្ជនៈ លោកមានអាយុទាំងឡាយ ចូរដឹងនូវ​ការសិក្សានុ៎ះ ដោយហេតុ​នេះ តាម​ដែលផ្សេងគ្នាដោយអត្ថ តែសមគ្នា​ដោយ​ព្យញ្ជនៈចុះ លោកមាន​អាយុ​ទាំងឡាយ កុំដល់នូវសេចក្តីទាស់ទែងគ្នា​ឡើយ ។ ដូច្នេះ អ្នកទាំង​ឡាយ គួរចាំទុកនូវការសិក្សាដែលគេកាន់យកមិនល្អ ថាជាការ​សិក្សាដែលគេកាន់​យកមិនល្អ ទាំងគួរចាំទុកនូវការសិក្សាដែលគេកាន់យកល្អ ថាជាការ​សិក្សា​ដែលគេកាន់យកល្អចុះ លុះចាំទុកនូវការសិក្សាដែលគេ​កាន់​យក​មិនល្អ ថា​ជាការសិក្សាដែលគេកាន់យកមិនល្អ ទាំងចាំទុកនូវការសិក្សា​ដែល​គេកាន់​យកល្អ ថាជាការសិក្សាដែលគេកាន់យកល្អហើយ ណាជាធម៌ ណាជា​វិន័យ គប្បីពោលធម៌វិន័យនោះ ។</p>
        <p><a class='ref km' id='km៤៧' href='#km៤៧'>៤៧</a>បើអ្នកទាំងឡាយ គួរនិយាយក្នុងដំណើរនោះថា ការសិក្សា​របស់​​លោកមានអាយុទាំងឡាយនេះ សមគ្នាដោយអត្ថ តែផ្សេងគ្នា​ដោយ​ព្យញ្ជនៈ ដូច្នេះបាន បណ្តាភិក្ខុទាំងនោះ ភិក្ខុណាដែលអ្នកទាំង​ឡាយ​សម្គាល់​ឃើញថា ជាអ្នកប្រដៅងាយជាងគេ អ្នកទាំងឡាយគប្បីចូល​ទៅ រកភិក្ខុនោះ ហើយ​និយាយយ៉ាងនេះថា ការសិក្សារបស់លោក​មាន​អាយុ ទាំងឡាយ សមគ្នាដោយ​អត្ថ តែផ្សេងគ្នាដោយព្យញ្ជនៈ លោកមាន​អាយុ ទាំងឡាយ ចូរដឹងនូវការសិក្សា​នុ៎ះ ដោយហេតុនេះ តាមដែលសមគ្នា ដោយ​អត្ថ តាមដែលផ្សេងគ្នាដោយ​ព្យញ្ជនៈចុះ តែថាត្រង់ព្យញ្ជនៈនុ៎ះ គ្រាន់តែ​ជាការបន្តិចបន្តួចទេ លោកមានអាយុ​ទាំងឡាយ កុំដល់នូវសេចក្តី​ទាស់ទែង​គ្នា ក្នុងព្យញ្ជនៈដែលគ្រាន់តែជាការបន្តិច​បន្តួចឡើយ ។ មួយ​ទៀត បណ្តា​ភិក្ខុទាំងឡាយដទៃទៀត ដែលជាបក្ខពួកជាមួយ​គ្នា ភិក្ខុណាដែល​អ្នកទាំង​ឡាយ សម្គាល់ឃើញថា ជាអ្នកប្រដៅងាយជាងគេ អ្នកទាំង​ឡាយ គប្បី​ចូលទៅរកភិក្ខុនោះ ហើយនិយាយយ៉ាងនេះថា ការសិក្សា​របស់​លោកមាន អាយុទាំងឡាយ សមគ្នាដោយអត្ថ តែផ្សេងគ្នាដោយ​ព្យញ្ជនៈ លោក​មាន​អាយុទាំងឡាយ ចូរដឹងនូវការសិក្សានុ៎ះ ដោយហេតុនេះ តាមដែល​សម​គ្នា​ដោយអត្ថ តាមដែលផ្សេងគ្នាដោយព្យញ្ជនៈចុះ តែថាត្រង់​ព្យញ្ជនៈនុ៎ះ គ្រាន់តែជាការបន្តិចបន្តួចទេ លោកមានអាយុទាំងឡាយ កុំដល់នូវ​សេចក្តី​ទាស់​ទែងគ្នា ក្នុងព្យញ្ជនៈ ដែលគ្រាន់តែជាការបន្តិច​បន្តួច​ឡើយ ។ ដូច្នេះ លោក​មាន​អាយុទាំងឡាយ គួរចាំទុកនូវការសិក្សា​ ដែល​គេកាន់យកល្អ ថា​ជា​ការ​សិក្សា​ដែលគេកាន់យកល្អ គួរចាំទុកនូវការសិក្សាដែលគេកាន់យក​មិនល្អ ថាជាការ​សិក្សាដែលគេកាន់យកមិនល្អចុះ លុះ​ចាំទុក នូវការសិក្សា​ដែល​គេ​កាន់យកល្អ ថាជាការសិក្សាដែលគេកាន់យក​ល្អ ចាំទុកនូវការ សិក្សាដែលគេ​កាន់យក​មិន​ល្អ ថាជាការសិក្សាដែលគេ​កាន់យកមិនល្អ ហើយ ណាជាធម៌ ណាជាវិន័យ គប្បី​ពោលធម៌​វិន័យ​នោះ ។</p>
        <p><a class='ref km' id='km៤៨' href='#km៤៨'>៤៨</a>បើអ្នកទាំងឡាយ គួរនិយាយក្នុងដំណើរនោះថា ការសិក្សារបស់​លោកមានអាយុទាំងឡាយនេះ សមគ្នាដោយអត្ថផង សមគ្នាដោយ​ព្យញ្ជនៈ​ផង ដូច្នេះ​បាន បណ្តាភិក្ខុទាំងនោះ ភិក្ខុណាដែលអ្នកទាំងឡាយ សម្គាល់​ឃើញថា ជាអ្នក​ប្រដៅងាយជាងគេ អ្នកទាំងឡាយ គប្បីចូលទៅរកភិក្ខុនោះ ហើយនិយាយ​យ៉ាងនេះថា ការសិក្សារបស់លោក មានអាយុទាំងឡាយ សម​គ្នាដោយអត្ថផង សមគ្នាដោយព្យញ្ជនៈផង លោកមាន​អាយុ​ទាំងឡាយ ចូរដឹងនូវការសិក្សានុ៎ះ ដោយហេតុនេះ តាមដែលសមគ្នាដោយអត្ថផង តាម​ដែលសមគ្នាដោយ​ព្យញ្ជនៈផង លោកមានអាយុទាំងឡាយ កុំដល់នូវ​សេចក្តី​ទាស់​ទែងគ្នាឡើយ ។ មួយទៀត បណ្តាភិក្ខុទាំងឡាយ ដទៃទៀត ដែលជាបក្ខពួកជាមួយគ្នា ភិក្ខុណា​ដែលអ្នកទាំងឡាយ សម្គាល់ឃើញថា ជា​អ្នក​ប្រដៅងាយជាងគេ អ្នកទាំង​ឡាយ គប្បីចូលទៅរកភិក្ខុនោះ ហើយ​និយាយ​យ៉ាងនេះថា ការសិក្សារបស់​លោកមានអាយុទាំងឡាយ សមគ្នា​ដោយ​អត្ថផង សមគ្នាដោយព្យញ្ជនៈផង លោកមានអាយុទាំងឡាយ ​ចូរ​ដឹងនូវការសិក្សានុ៎ះ ដោយហេតុនេះ តាមដែល​សមគ្នាដោយអត្ថផង តាម​ដែលសមគ្នាដោយព្យញ្ជនៈផង លោកមានអាយុ​ទាំងឡាយ កុំដល់នូវ​សេចក្តី​​​ទាស់​ទែងគ្នាឡើយ ។ ដូច្នេះ លោកមានអាយុ​ទាំង​ឡាយ គួរ​ចាំ​ទុក​នូវការសិក្សាដែលគេកាន់យកល្អ ថាជាការសិក្សាដែល​គេកាន់​យក​ល្អ​ចុះ លុះចាំទុកនូវការសិក្សាដែលគេកាន់យកល្អ ថាជាការសិក្សា​ដែល​គេកាន់​យកល្អហើយ ណាជាធម៌ ណាជាវិន័យ គប្បីពោលនូវធម៌វិន័យ​នោះ ។</p>
        <p><a class='ref km' id='km៤៩' href='#km៤៩'>៤៩</a>ម្នាលភិក្ខុទាំងឡាយ កាលបើអ្នកទាំងឡាយនោះ ព្រមព្រៀងគ្នា រីករាយរកគ្នា មិនវិវាទគ្នា កំពុងសិក្សា មានភិក្ខុណាត្រូវអាបត្តិ ជាការប្រព្រឹត្ត​ល្មើស ។ ម្នាលភិក្ខុទាំងឡាយ ក្នុងហេតុនោះ អ្នកទាំងឡាយមិនគួរចោទគ្នា​ដោយពាក្យចោទទេ ត្រូវពិនិត្យមើលបុគ្គលឲ្យល្អសិនថា ដោយហេតុនេះ អាត្មា​អញនឹងមិនមានសេចក្តីលំបាកផង បុគ្គលដទៃក៏មិនមានសេចក្តីអាក់​អន់ផង ព្រោះថាបុគ្គលដទៃជាអ្នកមិនក្រោធ ជាអ្នកមិនចងពៀរ ជាអ្នកមិន​មានទិដ្ឋិមាំ ជាអ្នកលះបង់បានងាយ ទាំងខ្លួនអញក៏អាចឲ្យបុគ្គលនុ៎ះ ចេញ​ចាកអកុសល​ធម៌ ឲ្យតាំងនៅក្នុងកុសលធម៌បាន ។ ម្នាលភិក្ខុទាំងឡាយ បើអ្នកទាំងឡាយ​ពិនិត្យឃើញយ៉ាងនេះ ទើបគួរនិយាយ ។ ម្នាលភិក្ខុទាំង​ឡាយ តែបើអ្នក​ទាំងឡាយពិនិត្យឃើញ យ៉ាងនេះវិញថា អត្មាអញនឹង​មិនមានសេចក្តីលំបាកទេ តែបុគ្គលដទៃមានសេចក្តីអាក់អន់ ព្រោះថា​បុគ្គល​ដទៃជាអ្នកក្រោធ ជាអ្នក​ចងពៀរ ជាអ្នកមានទិដ្ឋិមាំ តែជាអ្នកលះបង់បាន​ងាយ ទាំងអាត្មាអញក៏អាច​ញ៉ាំងបុគ្គលនុ៎ះ ឲ្យចេញចាកអកុសលធម៌ ឲ្យតាំងនៅក្នុងកុសលធម៌បាន ឯសេចក្តីអាក់អន់របស់បុគ្គលដទៃនុ៎ះ គ្រាន់​តែជាការបន្តិចបន្តួច ទោះបីត្រឡប់​ទៅជាធំដុំវិញ អាត្មាអញ នោះក៏អាចឲ្យ​បុគ្គលនុ៎ះចេញចាកអកុសលធម៌ ឲ្យ​តាំងនៅក្នុងកុសលធម៌បាន ។ ម្នាល​ភិក្ខុទាំងឡាយ បើអ្នកទាំងឡាយពិនិត្យ​ឃើញយ៉ាងនេះ ទើបគួរនិយាយ ។ ម្នាលភិក្ខុទាំងឡាយ តែបើអ្នកទាំងឡាយ ពិនិត្យឃើញយ៉ាងនេះវិញថា អាត្មា​អញនឹងមានសេចក្តីលំបាក បុគ្គលដទៃមិន​មានសេចក្តីអាក់អន់ ព្រោះ​ថាបុគ្គលដទៃ ជាអ្នកមិនក្រោធ ជាអ្នកមិនចងពៀរ ជាអ្នកមិនមានទិដ្ឋិមាំ ជាអ្នកលះបង់បានងាយ ទាំងអាត្មាអញក៏អាចញ៉ាំង​បុគ្គលនោះ ឲ្យចេញ​ចាក​អកុសលធម៌ ឲ្យតាំងនៅក្នុងកុសលធម៌បាន ឯសេចក្តី​លំបាករបស់​អាត្មាអញនុ៎ះ គ្រាន់តែជាការបន្តិចបន្តួច ទោះបីត្រឡប់ទៅជា​ការធំដុំ​វិញ អាត្មាអញក៏អាចញ៉ាំងបុគ្គលនុ៎ះ ឲ្យចេញចាកអកុសលធម៌ ឲ្យតាំង​នៅក្នុង​កុសលធម៌បាន ។ ម្នាលភិក្ខុទាំងឡាយ បើអ្នកទាំងឡាយពិនិត្យ​ឃើញ​យ៉ាង​នេះ ទើបគួរនិយាយ ។ ម្នាលភិក្ខុទាំងឡាយ បើអ្នកទាំងឡាយ ពិនិត្យឃើញ​យ៉ាងនេះវិញថា អាត្មាអញនឹងមានសេចក្តីលំបាកផង បុគ្គលដទៃមាន​សេចក្តី​​អាក់អន់ផង​ ព្រោះថាបុគ្គដទៃ ជាអ្នកក្រោធ ជាអ្នកចងពៀរ ជាអ្នក​មានទិដ្ឋិមាំ ជាអ្នកលះបង់បានដោយក្រ តែអាត្មាអញអាចញ៉ាំងបុគ្គលនុ៎ះ ឲ្យចេញចាក​អកុសលធម៌ ឲ្យតាំងនៅក្នុងកុសលធម៌បាន ឯសេចក្តីលំបាក របស់អាត្មាអញ និងសេចក្តីអាក់អន់របស់បុគ្គលដទៃនុ៎ះ គ្រាន់តែជាការបន្តិច​បន្តួចទេ ទោះបី​ត្រឡប់ទៅជាការធំដុំវិញ អាត្មាអញនោះក៏អាចញ៉ាំងបុគ្គល​នេះ​ឲ្យចេញចាក​អកុសលធម៌ ឲ្យតាំងនៅក្នុងកុសលធម៌បាន ។ ម្នាលភិក្ខុ​ទាំងឡាយ បើអ្នក​ទាំងឡាយ ពិនិត្យឃើញយ៉ាងនេះ ទើបគួរនិយាយ ។ ម្នាលភិក្ខុទាំងឡាយ តែបើ​អ្នកទាំងឡាយពិនិត្យឃើញយ៉ាងនេះថា អាត្មា​អញ​នឹងមានសេចក្តីលំបាកផង បុគ្គលដទៃមានសេចក្តីអាក់អន់ផង ព្រោះ​ថាបុគ្គល​ដទៃជាអ្នកក្រោធ ជាអ្នកចង​ពៀរ ជាអ្នកមានទិដ្ឋិមាំ ជាអ្នកលះ បង់បានដោយក្រ ទាំងអាត្មាអញក៏មិនអាច​ញ៉ាំងបុគ្គលនុ៎ះ ឲ្យចេញចាក​អកុលសធម៌ ឲ្យតាំងនៅក្នុងកុសលធម៌ទេ ។ អ្នកទាំងឡាយ គប្បីជាអ្នក​ព្រងើយ ក្នុងបុគ្គលមានសភាពយ៉ាងនេះ កុំគប្បីធ្វើ​ដឹងឡើយ ។</p>
        <p><a class='ref km' id='km៥០' href='#km៥០'>៥០</a>ម្នាលភិក្ខុទាំងឡាយ កាលអ្នកទាំងឡាយនោះព្រមព្រៀងគ្នា រីករាយរកគ្នា មិនវិវាទគ្នា កំពុងសិក្សា តែវចីសង្ខារ ការលើកខ្លួនដោយទិដ្ឋិ ការបៀតបៀនគ្នាដោយចិត្ត ការមិនត្រេកអរ ការមិនមានសេចក្តីពេញចិត្ត គប្បី​កើតឡើងដល់គ្នានឹងគ្នា ។ បណ្តាភិក្ខុទាំងឡាយដែលជាបក្ខពួកជាមួយ​គ្នា​​ក្នុង​ទីនោះ អ្នកទាំងឡាយ សម្គាល់ឃើញភិក្ខុណា ថាជាអ្នកប្រដៅងាយ​ជាង​គេ អ្នក​ទាំងឡាយគប្បីចូលទៅរកភិក្ខុនោះ ហើយនិយាយយ៉ាងនេះថា ម្នាលអាវុសោ អ្នកទាំងឡាយជាអ្នកព្រមព្រៀងគ្នា រីករាយរកគ្នា មិនវិវាទគ្នា កំពុងសិក្សា តែ​វចីសង្ខារ ការលើកខ្លួនដោយទិដ្ឋិ ការបៀតបៀនដោយចិត្ត ការមិនត្រេកអរ ការមិនមានសេចក្តីពេញចិត្ត កើតឡើងដល់គ្នានិងគ្នា កាល​បើសមណៈ (អ្នកស្ងប់) ជ្រាបហេតុនោះ នឹងគប្បីតិះដៀលបាន ។ ម្នាល​ភិក្ខុទាំងឡាយ ភិក្ខុ​កាល​នឹងពោលដោយប្រពៃ គប្បីពោលយ៉ាងនេះថា ម្នាល​អាវុសោ យើង​ទាំងឡាយជាអ្នកព្រមព្រៀងគ្នា រីករាយរកគ្នា មិនវិវាទ​គ្នា កំពុងសិក្សា តែវចី​សង្ខារ ការលើកខ្លួនដោយទិដ្ឋិ ការបៀតបៀន​ដោយ​ចិត្ត ការមិនត្រេកអរ ការ​មិនមានសេចក្តីពេញចិត្ត កើតឡើងដល់គ្នានិងគ្នា កាលបើសមណៈ ជ្រាប​ហេតុនោះ គប្បីតិះដៀលបាន ។ ម្នាលអាវុសោ ភិក្ខុបើមិនលះបង់ធម៌នុ៎ះទេ នឹង​ធ្វើឲ្យជាក់ច្បាស់នូវព្រះនិព្វានដូចម្តេចបាន ។ ម្នាលភិក្ខុទាំងឡាយ ភិក្ខុកាលនឹង​ពោល​ដោយប្រពៃ គប្បីពោលយ៉ាងនេះថា ម្នាលអាវុសោ ភិក្ខុបើមិនលះបង់​ធម៌​នុ៎ះ នឹងមិនធ្វើឲ្យជាក់ច្បាស់នូវ​ព្រះនិព្វាន​បានឡើយ ។ មួយទៀត បណ្តាភិក្ខុទាំង​ឡាយដទៃទៀត ជា​បក្ខ​ពួកជាមួយគ្នា​ អ្នកទាំងឡាយសម្គាល់ឃើញថា ភិក្ខុណាជាអ្នក​ប្រដៅងាយ​ជាងគេ អ្នកទាំងឡាយគប្បីចូលទៅរកភិក្ខុនោះ ហើយនិយាយ​យ៉ាងនេះថា ម្នាលអាវុសោ យើងទាំងឡាយជាអ្នកព្រមព្រៀងគ្នា រីករាយរកគ្នា មិន​វិវាទគ្នា កំពុងសិក្សា តែវចីសង្ខារ ការលើកខ្លួនដោយទិដ្ឋិ ការបៀតបៀនគ្នា​ដោយចិត្ត ការមិនត្រេកអរ ការមិនមានសេចក្តីពេញចិត្ត កើតឡើងដល់គ្នា​និង​គ្នា កាលសមណៈជ្រាបហេតុនោះ គប្បីតិះដៀលបាន ។ ម្នាលភិក្ខុ​ទាំង​ឡាយ ភិក្ខុកាលនឹងពោល ដោយប្រពៃ គប្បីពោលយ៉ាងនេះថា ម្នាល​អាវុសោ យើង​ទាំងឡាយ ជាអ្នកព្រមព្រៀងគ្នា មិនវិវាទគ្នា រីករាយរកគ្នា កំពុងសិក្សា តែ​វចី​សង្ខារ ការលើកខ្លួនឯងដោយទិដ្ឋិ ការបៀតបៀនគ្នា​ដោយ​ចិត្ត ការមិន​ត្រេកអរ ការមិនមានសេចក្តីពេញចិត្ត កើតឡើងដល់​គ្នា​និងគ្នា កាលបើ​សមណៈ​ជ្រាប​ហេតុនោះ គប្បីតិះដៀលបាន ។ ម្នាលអាវុសោ ភិក្ខុបើមិនលះ​បង់​ធម៌នុ៎ះទេ នឹងធ្វើឲ្យជាក់ច្បាស់នូវព្រះនិព្វានដូចម្តេចបាន ។ ម្នាលភិក្ខុ​ទាំងឡាយ ភិក្ខុកាល​នឹងពោលដោយប្រពៃ គប្បីពោលយ៉ាងនេះថា ម្នាលអាវុសោ ភិក្ខុ បើមិនលះ​បង់ធម៌នោះទេ នឹងមិនធ្វើឲ្យជាក់ច្បាស់នូវ​ព្រះនិព្វានបានទេ ។ ម្នាលភិក្ខុ​ទាំង​ឡាយ បើមានភិក្ខុពួកដទៃសួរភិក្ខុនោះ​យ៉ាងនេះថា លោកដ៏មានអាយុ មិន​បាន​ធ្វើភិក្ខុទាំងនេះ ឲ្យចេញចាក​អកុសល​ធម៌ ឲ្យតាំងនូវក្នុងកុសលធម៌ ទេឬ ។ ម្នាលភិក្ខុទាំងឡាយ ភិក្ខុ​កាល​នឹងពោលដោយប្រពៃ គប្បីពោលយ៉ាងនេះថា ម្នាលអាវុសោ ក្នុងទីនេះ ខ្ញុំបានចូលទៅគាល់ព្រះមានព្រះភាគ ព្រះមានព្រះភាគ​ ទ្រង់សម្តែងធម៌​ដល់ខ្ញុំ ខ្ញុំបានស្តាប់ធម៌ព្រះអង្គ ហើយបានសម្តែងប្រាប់ភិក្ខុទាំង​នោះ ភិក្ខុទាំងនោះ ក៏បានស្តាប់ធម៌នោះ ហើយចេញចាកអកុសលធម៌ បានតាំង​នៅក្នុងកុសលធម៌ ។ ម្នាលភិក្ខុទាំងឡាយ ភិក្ខុកាលពោលយ៉ាងនេះ មិន​ឈ្មោះ​ថាលើកតម្កើងខ្លួន មិនឈ្មោះថា សង្កត់សង្កិនបុគ្គលដទៃ ឈ្មោះថា ជាអ្នក​ពោលប្តេជ្ញានូវធម៌តាមធម៌ មួយទៀត វាទៈនិងអនុវាទៈ ដែលប្រកប​ដោយហេតុ​ណាមួយ រមែងមិនមកកាន់ឋានៈ ដែលអ្នកប្រាជ្ញ គប្បីតិះដៀល​បានឡើយ ។ លុះព្រះមានព្រះភាគ ទ្រង់សម្តែងព្រះសូត្រនេះចប់ហើយ ភិក្ខុទាំងនោះ ក៏មានចិត្ត​ត្រេកអរ រីករាយ ចំពោះភាសិត របស់ព្រះមាន-ព្រះភាគ ។</p>
        <p>ចប់ កិន្ទិសូត្រ ទី ៣ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>