<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn8.2' lang='km'>
        <header>
            <ul>
            </ul>
            <h1>អរតិ​សូត្រ ទី ២</h1>
        </header>
        <p><a class='ref km' id='km២០៩' href='#km២០៩'>២០៩</a>សម័យ​មួយ ព្រះ​វង្គីសៈ​មាន​អាយុ គង់​នៅ​ក្នុង​អគ្គាឡវ​ចេតិយ ទៀប​ក្រុង​អាឡវី ជាមួយ​នឹង​ឧបជ្ឈាយ៍ ឈ្មោះ​និគ្រោធ​កប្បៈ​មាន​អាយុ។ សម័យ​នោះ​ឯង ព្រះ​និគ្រោធកប្បៈ មាន​អាយុ​ត្រឡប់​មក​ពី​បិណ្ឌបាត ក្នុង​វេលា​ក្រោយ​ភត្ត ក៏​ចូល​ទៅ​កាន់​វិហារ ចេញ (អំពី​វិហារ​ទៅ​វិញ) ក្នុង​វេលា​ល្ងាច ឬ​ក្នុង​កាល​ថ្ងៃ​ស្អែក​ឡើង។</p>
        <p><a class='ref km' id='km២១០' href='#km២១០'>២១០</a>សម័យ​នោះ​ឯង សេចក្ដី​អផ្សុក កើត​មាន​ដល់​ព្រះ​វងី្គសៈ​មាន​អាយុ ទាំង​រាគៈ ក៏​ញ៉ាំង​កុសល​ចិត្ត​ឲ្យ​វិនាស។ ព្រះ​វងី្គសៈ​មាន​អាយុ មាន​សេចក្ដី​ត្រិះរិះ យ៉ាង​នេះ​ថា អើហ្ន៎ អាត្មា​អញ ពេញ​ជា​មិន​មាន​លាភ អើហ្ន៎ លាភ​មិន​មាន​ដល់​អាត្មា​អញ​ឡើយ អើហ្ន៎ អត្តភាព​ជា​មនុស្ស អាត្មា​អញ បាន​ដោយ​អាក្រក់ អើហ្ន៎ អត្តភាព​ជា​មនុស្ស អាត្មា​អញ មិន​បាន​ដោយ​ល្អ​ទេ ព្រោះថា សេចក្ដី​អផ្សុក កើតឡើង​ដល់​អាត្មា​អញ រាគៈ​ក៏​ញ៉ាំង​កុសល​ចិត្ត​ឲ្យ​វិនាស ពួក​ជន​ដទៃ​គប្បី​បន្ទោបង់​សេចក្ដី​អផ្សុក​របស់​អាត្មា​អញ ហើយ​ធ្វើ​សេចក្ដី​ត្រេកអរ ឲ្យ​កើតឡើង​ដោយ​ហេតុ​ណា ហេតុ​នោះ អាត្មា​អញ​គប្បី​បាន​ជន​ទាំង​នោះ​អំពី​ទីណា ក្នុង​រាគៈ​នេះ បើ​ដូច្នោះ មានតែ​អាត្មា​អញ​បន្ទោបង់ នូវ​សេចក្ដី​អផ្សុក​របស់​ខ្លួន ដោយ​ខ្លួនឯង ហើយ​ធ្វើ​សេចក្ដី​ត្រេកអរ ឲ្យ​កើតឡើង។</p>
        <p><a class='ref km' id='km២១១' href='#km២១១'>២១១</a>លំដាប់​នោះ​ឯង ព្រះ​វង្គីសៈ​មាន​អាយុ ក៏​បន្ទោបង់​សេចក្ដី​អផ្សុក​របស់​ខ្លួន ដោយ​ខ្លួនឯង ហើយ​ធ្វើ​សេចក្ដី​ត្រេកអរ ឲ្យ​កើតឡើង រួច​ពោល​គាថា​ទាំងឡាយ​នេះ ក្នុង​វេលា​នោះ​ថា</p>
        <p>ភិក្ខុ​ណា​លះបង់ នូវ​សេចក្ដី​មិន​ត្រេកអរ​ផង នូវ​សេចក្ដី​ត្រេកអរ​ផង នូវ​វិតក្កៈ​ដែល​អាស្រ័យ នូវ​ផ្ទះ​គឺ​កាមគុណ​ផង ដោយ​ប្រការ​ទាំងពួង ហើយ​មិន​ធ្វើ​នូវ​ព្រៃ​ធំ គឺ​កិលេស ក្នុង​អារម្មណ៍​ណា​មួយ​ឡើយ ភិក្ខុ​នោះ​ឈ្មោះ​ថា មិន​មាន​ព្រៃ​ធំ គឺ​កិលេស ជា​អ្នក​ប្រាសចាក​តណ្ហា របស់​អ្វី​មួយ ក្នុង​លោក​នេះ ដែល​មាន​រូប​ឋិត​លើ​ផែន​ដី​ក្ដី ដែល​ឋិត​លើ​អាកាស​ក្ដី ដែល​ឋិត​នៅ​ក្នុង​រូង​ផែនដី​ក្ដី របស់​ទាំងអស់​នោះ មិន​ទៀង រមែង​គ្រាំគ្រា​ទៅ ពួក​ជន​ដែល​ស្គាល់​ច្បាស់ នូវ​អត្តភាព​តែង​មក​ប្រជុំ​យ៉ាង​នេះ តែង​ជាប់​ចំពាក់​ក្នុង​ឧបធិ​ទាំងឡាយ អ្នក​ឯង​ជា​បុគ្គល មិន​មាន​តណ្ហា​ជា​គ្រឿង​ញាប់ញ័រ ចូរ​បន្ទោបង់​នូវ​ចំណង់ ក្នុង​រូប​ដែល​ឃើញ​ហើយ ក្នុង​សម្លេង​ដែល​ឮ​ហើយ ក្នុង​ក្លិន​និង​រស​ដែល​ប៉ះពាល់​ហើយ ក្នុង​ផោដ្ឋព្វារម្មណ៍ ដែល​ពាល់​ត្រូវ​ហើយ អ្នក​ណា​មិន​ជាប់​នៅ ក្នុង​បញ្ច​កាមគុណ​នេះ ពួក​ជន​ហៅ​អ្នក​នោះ ថា​ជា​អ្នក​ប្រាជ្ញ មួយទៀត វិតក្កៈ​ទាំងឡាយ ដែល​មិន​ប្រកប​ដោយ​ធម៌ អាស្រ័យ​នូវ​អារម្មណ៍ ៦ តាំង​នៅ​ក្នុង​ពួក​បុថុជ្ជន បុគ្គល​ណា មិន​ទៅ​កាន់​កិលេស​វដ្តៈ ក្នុង​ទីណា​មួយ ទាំង​មិន​ពោល​ពាក្យ​អាក្រក់ បុគ្គល​នោះ ឈ្មោះ​ថា​ភិក្ខុ ជា​អ្នក​ប្រាជ្ញ មាន​ចិត្ត​តាំង​មាំ អស់​កាល​ជា​យូរ​អង្វែង ជា​អ្នក​មិន​កុហក មាន​ប្រាជ្ញា​ជា​គ្រឿង​រក្សា​ខ្លួន ទាំង​មិន​មាន​សេចក្ដី​ស្រឡាញ់ ឈ្មោះ​ថា​ជា​អ្នក​ប្រាជ្ញ បាន​ត្រាស់​ដឹង​នូវ​ព្រះនិព្វាន មួយទៀត បុគ្គល​នោះ​បរិនិព្វាន​ហើយ ព្រោះ​អាស្រ័យ​ព្រះនិព្វាន​តែង​ទន្ទឹង​នូវ​បរិនិព្វាន​កាល។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>