<!DOCTYPE html>
<html>
<head>
<meta charset='UTF-8'>
<meta name='author' content='???'>
<title></title>
</head>
<body>
    <article id='sn3.12' lang='km'>
        <header>
            <ul>
            </ul>
            <h1>បញ្ចរាជសូត្រ ទី ២</h1>
        </header>
        <p><a class='ref km' id='km៣៦៣' href='#km៣៦៣'>៣៦៣</a>ព្រះមានព្រះភាគ ទ្រង់គង់នៅទៀបក្រុងសាវត្ថី . . . ក៏សម័យនោះឯង ព្រះរាជា​​​​​​ទាំងឡាយ ​​៥ អង្គ មានព្រះបាទបសេនទិកោសលជាប្រធាន កំពុងឲ្យគេបម្រើ ឆ្អែតស្កប់ស្កល់ដោយកាមគុណទាំង ៥ ក៏កើតមានអន្តរាកថា ដូច្នេះថា បណ្ដាកាមទាំងឡាយ អ្វីហ៎្នប្រសើរជាងគេ ។​ បណ្ដាព្រះរាជាទាំងនោះ ព្រះរាជាពួកខ្លះ ពោលយ៉ាង​នេះថា បណ្ដាកាមទាំងឡាយ រូបប្រសើរជាងគេ ។​ ព្រះរាជាពួកខ្លះ ពោលយ៉ាងនេះថា បណ្ដាកាមទាំងឡាយ សំឡេងប្រសើរជាងគេ ។ ព្រះរាជាពួកខ្លះ ពោលយ៉ាងនេះថា បណ្ដា​​កាម​ទាំងឡាយ ក្លិនប្រសើរជាងគេ ។ ព្រះរាជាពួកខ្លះ ពោលយ៉ាងនេះថា បណ្ដា​កាម​​ទាំងឡាយ រសប្រសើរជាងគេ ។ ព្រះរាជាពួកខ្លះ ពោលយ៉ាងនេះថា បណ្ដាកាម​ទាំងឡាយ ផ្សព្វប្រសើរជាងគេ ។ ព្រះរាជាទាំងនោះ មិនអាចញ៉ាំងគ្នានិងគ្នាឲ្យយល់​បានក្នុងកាលណាឡើយ ទើបព្រះបាទបសេនទិកោសល ទ្រង់ត្រាស់ពាក្យនេះ នឹងព្រះ​រាជា​​ទាំងនោះថា ម្នាលគ្នាយើងទាំងឡាយមក យើងនឹងចូលទៅគាល់ព្រះមានព្រះភាគ លុះចូលទៅដល់ហើយ យើងនឹងទូលសួរនូវសេចក្ដីនុ៎ះ ចំពោះព្រះមានព្រះភាគ បើព្រះ​មាន​​ព្រះភាគ ទ្រង់ព្យាករចំពោះយើងទាំងឡាយយ៉ាងណា យើងទាំងឡាយនឹងចាំទុក​នូវព្យាករណ៍នោះយ៉ាងនោះ ។ ព្រះរាជាទាំងនោះទទួលស្ដាប់ (នូវព្រះបន្ទូល) នៃព្រះ​បាទបសេនទិកោសលថា ព្រះករុណាវិសេស ។​</p>
        <p><a class='ref km' id='km៣៦៤' href='#km៣៦៤'>៣៦៤</a>លំដាប់នោះឯង ព្រះរាជាទាំង ៥ អង្គ មានព្រះបាទបសេន-ទិកោសលជាប្រធាននោះ ស្ដេចចូលទៅគាល់ព្រះមានព្រះភាគ លុះចូលដល់ ថ្វាយបង្គំព្រះមានព្រះភាគ ហើយគង់នៅក្នុងទីសមគួរ ។ លុះព្រះបាទបសេនទិកោសល គង់ក្នុងទីសមគួរ​ហើយ ក្រាបបង្គំទូលព្រះមានព្រះភាគ ដូច្នេះថា បពិត្រព្រះអង្គដ៏ចម្រើន ខ្ញុំព្រះអង្គទាំង​ឡាយជាព្រះរាជាទាំង ៥ កំពុងឲ្យគេបម្រើឆ្អែតស្កប់ស្កល់ ដោយកាមគុណទាំង ៥ ក្នុងទីឯណោះ ក៏កើតអន្តរាកថា ដូច្នេះថា បណ្ដាកាមទាំងឡាយ អ្វីហ្ន៎ ប្រសើរជាងគេ ព្រះរាជាពួកខ្លះ ពោលយ៉ាងនេះថា បណ្ដាកាមទាំងឡាយ រូបប្រសើរជាងគេ ព្រះរាជាពួកខ្លះ ពោលយ៉ាងនេះថា បណ្ដាកាមទាំងឡាយ សំឡេងប្រសើរជាងគេ ព្រះរាជាពួកខ្លះ ពោលយ៉ាងនេះថា បណ្ដាកាមទាំងឡាយ ក្លិនប្រសើរជាងគេ ព្រះរាជាពួកខ្លះ ពោលយ៉ាងនេះថា បណ្ដាកាមទាំងឡាយ រសប្រសើរជាងគេ ព្រះរាជាពួកខ្លះ ពោលយ៉ាងនេះថា បណ្ដាកាម ទាំងឡាយ ផ្សព្វប្រសើរជាងគេ បពិត្រព្រះអង្គដ៏ចម្រើន បណ្ដាកាមទាំងឡាយ អ្វីហ្ន៎ ដែលប្រសើរជាងគេ ។ </p>
        <p><a class='ref km' id='km៣៦៥' href='#km៣៦៥'>៣៦៥</a>ព្រះអង្គត្រាស់ថា បពិត្រមហារាជ បណ្ដាកាមគុណទាំង ៥ តថាគត​ពោល សំដៅត្រង់របស់ជាទីគាប់ចិត្តបំផុត ថាប្រសើរជាងគេ បពិត្រមហារាជ ព្រោះថា រូបទាំងឡាយណា ជាទីគាប់ចិត្តរបស់បុគ្គលខ្លះ រូបទាំងនោះ​ ទៅជាមិនគាប់ចិត្តរបស់​បុគ្គលខ្លះក៏​មាន បុគ្គលនោះមានសេចក្ដីពេញចិត្ត មានតម្រិះបរិបូណ៌ដោយរូបទាំងឡាយ​ណា បុគ្គលនោះ ក៏មិនប្រាថ្នារូបឯទៀត ដែលលើសលុបឬ ឧត្តមជាងរូបទាំងនោះឡើយ រូបទាំងនោះ ជារូបក្រៃលែងរបស់បុគ្គលនោះ រូបទាំងនោះ ជារូបប្រសើរលើសរបស់​បុគ្គល​​នោះ ។ បពិត្រ​មហារាជ សំឡេងទាំងឡាយណា . . . បពិត្រមហារាជ ក្លិនទាំង​ឡាយ​​ណា.​ .​ . បពិត្រ​មហារាជ រសទាំងឡាយណា .​ .​ . បពិត្រមហារាជ ផ្សព្វទាំងឡាយ​ណា ជាទីគាប់ចិត្តបុគ្គលខ្លះ​ ផ្សព្វទាំងនោះ ទៅជាមិនជាទីគាប់ចិត្តរបស់បុគ្គលខ្លះក៏មាន បុគ្គលនោះ មានសេចក្ដីពេញចិត្ត មានតម្រិះបរិបូណ៌ដោយផ្សព្វទាំងឡាយណា បុគ្គល​នោះ​ក៏មិន ប្រាថ្នានូវផ្សព្វឯទៀត សូម្បីលើសលុបឬ​ឧត្តមជាងផ្សព្វទាំងនោះឡើយ ផ្សព្វទាំង​​នោះ ជាក្រៃលែងរបស់បុគ្គលនោះ ផ្សព្វទាំងនោះ ជាផ្សព្វប្រសើរលើសរបស់​បុគ្គលនោះ ។</p>
        <p><a class='ref km' id='km៣៦៦' href='#km៣៦៦'>៣៦៦</a>ក្នុងសម័យនោះឯង ឧបាសកឈ្មោះចន្ទនង្គលិកៈអង្គុយ​នៅក្នុង​បរិស័ទ​នោះ ។ លំដាប់នោះ ចន្ទនង្គលិកឧបាសកក្រោកអំពីអាសនៈ ធ្វើសំពត់ឧត្តរាសង្គឆៀង​ស្មាម្ខាង ប្រណម្យអញ្ជលីចំពោះព្រះមានព្រះភាគ ក្រាបបង្គំទូលព្រះមានព្រះភាគដូច្នេះថា បពិត្រព្រះមានព្រះភាគ ខ្ញុំព្រះអង្គ សូមសំដែងហេតុមួយ ​​បពិត្រព្រះសុគត ខ្ញុំព្រះអង្គ​ សូមសំដែងហេតុមួយ ។ ព្រះមានព្រះភាគ បានត្រាស់ថា ម្នាលចន្ទនង្គលិកៈ អ្នកចូរសំដែងហេតុនោះចុះ ។ លំដាប់ចន្ទនង្គលិកឧបាសក បានសរសើរព្រះមានព្រះភាគ​ ក្នុងទី ចំពោះព្រះភក្រ្ត ដោយគាថាដ៏សមគួរដល់សេចក្ដីនោះ ថា</p>
        <p>ផ្កាឈូក (ក្រហមច្រាល) រីកក្នុងវេលាព្រឹក មានក្លិនក្រអូបមិន​ប្រាសចាក ក្លិន យ៉ាង​​ណា អ្នកចូរមើលនូវព្រះសម្មាសម្ពុទ្ធមានរស្មីផ្សាយចេញអំពីព្រះអង្គ កំពុងរុងរឿងដូចព្រះអាទិត្យដែលរុងរឿងក្នុងអាកាស យ៉ាង​​នោះឯង ។​</p>
        <p><a class='ref km' id='km៣៦៧' href='#km៣៦៧'>៣៦៧</a>គ្រានោះ ព្រះរាជាទាំង ៥ អង្គនោះ​​ ទ្រង់បានបំពាក់នូវចន្ទនង្គលិកឧបាសក ដោយសំពត់ឧត្តរាសង្គទាំង ៥ ។ លំដាប់នោះឯង ចន្ទនង្គលិកឧបាសក ថ្វាយសំពត់ឧត្តរាសង្គទាំង ៥ នោះ ដល់ព្រះមានព្រះភាគ ។</p>
        <footer>
            <p>Copyright and other metadata goes here.</p>
        </footer>
    </article>
</body>
</html>